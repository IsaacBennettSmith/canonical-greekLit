<?xml version="1.0" encoding="UTF-8"?>
<?xml-model href="http://www.stoa.org/epidoc/schema/latest/tei-epidoc.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0">
    <teiHeader xml:lang="eng">
        <fileDesc>
            <titleStmt>
<title xml:lang="lat">Fragmenta</title>
<author>Epictetus</author>
 <editor>Heinrich Schenkl</editor>
<sponsor>Perseus Project, Tufts University</sponsor>
<principal>Gregory Crane</principal>
<respStmt>
<resp>Prepared under the supervision of</resp>
<name>Gregory Crane</name>
<name>Lisa Cerrato</name>
<name>Anne Mahoney</name>
<name>David Mimno</name>
</respStmt>
<funder n="org:Tufts">Tufts University</funder>

            </titleStmt>
            <publicationStmt>
<publisher>Trustees of Tufts University</publisher>
<pubPlace>Medford, MA</pubPlace>
<authority>Perseus Project</authority>
<date type="release" when="2003-12-05">Perseus 3.0</date>
<idno type="filename">tlg0557.tlg003.perseus-grc2.xml</idno>
<availability>
<licence target="https://creativecommons.org/licenses/by-sa/4.0/">Available under a Creative Commons Attribution-ShareAlike 4.0 International License</licence>
</availability>
            </publicationStmt>
            
            <sourceDesc>
<biblStruct>
<monogr>
    <title xml:lang="lat">Epicteti Dissertationes ab Arriano digestae</title>
    <author>Epictetus</author>
        <editor>Heinrich Schenkl</editor>
  <imprint>
        <pubPlace>Leipzig</pubPlace>
        <publisher>B. G. Teubner</publisher>
        <date>1916</date>
    </imprint>
</monogr>
<ref target="https://archive.org/details/ldpd_10922736_000/page/574">The Internet Archive</ref>
</biblStruct>
            </sourceDesc>
        </fileDesc>

        <encodingDesc>
            <refsDecl>
<refState unit="text"/>
<refState unit="book"/>
<refState unit="chapter" n="chunk"/>
            </refsDecl>
            <refsDecl>
<refState unit="text"/>
<refState unit="chapter" n="chunk"/>
            </refsDecl>
        </encodingDesc>

        <profileDesc>
            <langUsage>
<language ident="grc">Greek</language>
<language ident="lat">Latin</language>
            </langUsage>
        </profileDesc>
    </teiHeader>
    
 <text>
<body>
<div type="edition" n="urn:cts:greekLit:tlg0557.tlg003.perseus-grc2" xml:lang="grc"> 
<head xml:lang="lat">Fragmenta Dissertationum Epictetearum sive ab Arriano sive ab Aliis Digestarum</head>
 
<div type="textpart" subtype="book" xml:base="urn:cts:greekLit:tlg0557.tlg003.perseus-grc2" n="fragments">
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="1">
<head>Ἀρριανοῦ Ἐπικτητείου πρὸς τὸν περὶ οὐσίας</head>
<p rend="align(indent)">τί μοι μέλει, φησί, πότερον ἐξ ἀτόμων ἢ ἐξ ἀμερῶν ἢ ἐκ πυρὸς καὶ γῆς συνέστηκε τὰ ὄντα; οὐ γὰρ ἀρκεῖ μαθεῖν τὴν οὐσίαν τοῦ ἀγαθοῦ καὶ κακοῦ καὶ τὰ μέτρα τῶν ὀρέξεων καὶ ἐκκλίσεων καὶ ἔτι ὁρμῶν καὶ ἀφορμῶν καὶ τούτοις ὥσπερ κανόσι χρώμενον διοικεῖν τὰ τοῦ βίου, τὰ δʼ ὑπὲρ ἡμᾶς ταῦτα χαίρειν ἐᾶν, ἃ τυχὸν μὲν ἀκατάληπτά ἐστι τῇ ἀνθρωπίνῃ γνώμῃ, εἰ δὲ καὶ τὰ μάλιστα θείη τις εἶναι καταληπτά, ἀλλʼ οὖν τί ὄφελος καταληφθέντων; οὐχὶ δὲ διακενῆς πράγματα ἔχειν φατέον τοὺς ταῦτα ὡς ἀναγκαῖα τῷ τοῦ φιλοσόφου λόγῳ προσνέμοντας; — μή τι οὖν καὶ τὸ ἐν Δελφοῖς παράγγελμα παρέλκον ἐστί, τὸ Γνῶθι σαυτόν; — τοῦτο δὲ μὲν οὔ, φησί. — τίς οὖν ἡ δύναμις αὐτοῦ; εἰ χορευτῇ τις παρήγγελλε τὸ γνῶναι ἑαυτόν, οὔκουν ἂν τῇ προστάξει προσεῖχε τῷ ἐπιστραφῆναι καὶ τῶν συγχορευτῶν καὶ τῆς πρὸς αὐτοὺς συμφωνίας; — φησίν. — εἰ δὲ ναύτῃ; εἰ δὲ στρατιώτῃ; πότερον οὖν ὁ ἄνθρωπος αὐτὸς ἐφʼ αὑτοῦ πεποιῆσθαί σοι δοκεῖ ζῷον ἢ πρὸς κοινωνίαν; — πρὸς κοινωνίαν. — ὑπὸ τίνος; — ὑπὸ τῆς φύσεως. — τίνος οὔσης καὶ πῶς διοικούσης τὰ ὅλα καὶ πότερον οὔσης ἢ μή, ταῦτα οὐκέτι ἀναγκαῖον πολυπραγμονεῖν;</p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="2"> 
<p>Ἀρριανοῦ Ἐπικτητείου.</p>
<p rend="align(indent)">ὁ τοῖς παροῦσι καὶ δεδομένοις ὑπὸ τῆς τύχης δυσχεραίνων ἰδιώτης ἐν βίῳ, ὁ δὲ ταῦτα γενναίως φέρων καὶ εὐλογίστω † τὰ ἀπʼ αὐτῶν † ἀνὴρ ἀγαθὸς ἄξιος νομίζεσθαι.</p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="3"> 
<p>τοῦ αὐτοῦ.</p>
<p rend="align(indent)">πάντα ὑπακούει τῷ κόσμῳ καὶ ὑπηρετεῖ καὶ γῆ καὶ θάλασσα καὶ ἥλιος καὶ τὰ λοιπὰ ἄστρα καὶ τὰ γῆς φυτὰ καὶ ζῷα· ὑπακούει δὲ αὐτῷ καὶ τὸ ἡμέτερον σῶμα καὶ νοσοῦν καὶ ὑγιαῖνον, ὅταν ἐκεῖνος θέλῃ, καὶ νεάζον καὶ γηρῶν καὶ τὰς ἄλλας διερχόμενον μεταβολάς. οὐκοῦν εὔλογον καί, ὃ ἐφʼ ἡμῖν ἐστι, τουτέστι τὴν κρίσιν, μὴ ἀντιτείνειν μόνην πρὸς αὐτόν· καὶ γὰρ ἰσχυρός ἐστι καὶ κρείσσων καὶ ἄμεινον ὑπὲρ ἡμῶν βεβούλευται μετὰ τῶν ὅλων καὶ ἡμᾶς συνδιοικῶν. πρὸς δὲ τούτοις καὶ ἡ ἀντίπραξις μετὰ τοῦ ἀλόγου καὶ πλέον οὐδὲν ποιοῦσα πλὴν τὸ διακενῆς σπᾶσθαι καὶ περιπίπτειν ὀδύναις καὶ λύπαις ποιεῖ.</p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="4"> 
<p>Ῥούφου ἐκ τῶν Ἐπικτήτου περὶ φιλίας.</p> 
    <p rend="align(indent)">τῶν ὄντων τὰ μὲν ἐφʼ ἡμῖν ἔθετο ὁ θεός, τὰ δʼ οὐκ ἐφʼ ἡμῖν. ἐφʼ ἡμῖν μὲν τὸ κάλλιστον καὶ σπουδαιότατον, ᾧ δὴ καὶ αὐτὸς εὐδαίμων ἐστί, τὴν χρῆσιν τῶν φαντασιῶν. τοῦτο γὰρ ὀρθῶς γιγνόμενον ἐλευθερία ἐστίν, εὔροια, εὐθυμία, εὐστάθεια, τοῦτο δὲ καὶ δίκη ἐστὶ καὶ νόμος καὶ σωφροσύνη καὶ ξύμπασα ἀρετή. τὰ δʼ ἄλλα πάντα οὐκ ἐφʼ ἡμῖν ἐποιήσατο. οὐκοῦν καὶ ἡμᾶς συμψήφους χρὴ τῷ θεῷ γενέσθαι καὶ ταύτῃ διελόντας τὰ πράγματα τῶν μὲν ἐφʼ ἡμῖν πάντα τρόπον ἀντιποιεῖσθαι, τὰ δὲ μὴ ἐφʼ ἡμῖν ἐπιτρέψαι τῷ κόσμῳ καί, εἴτε τῶν παίδων δέοιτο εἴτε τῆς πατρίδος εἴτε τοῦ σώματος εἴτε ὁτουοῦν, ἀσμένους παραχωρεῖν.</p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="5">
<p>Ῥούφου ἐκ τοῦ Ἐπικτήτου περὶ φιλίας.</p>
    <p rend="align(indent)">τὸ δὲ Λυκούργου τοῦ Λακεδαιμονίου τίς ἡμῶν οὐ θαυμάζει; πηρωθεὶς γὰρ ὑπό τινος τῶν πολιτῶν τῶν ὀφθαλμῶν τὸν ἕτερον καὶ παραλαβὼν τὸν νεανίσκον παρὰ τοῦ δήμου, ἵνα τιμωρήσαιτο, ὅπως ἂν αὐτὸς βούληται, τούτου μὲν ἀπέσχετο, παιδεύσας δὲ αὐτὸν καὶ ἀποφήνας ἄνδρα ἀγαθὸν παρήγαγεν εἰς τὸ θέατρον. θαυμαζόντων δὲ τῶν Λακεδαιμονίων <q>τοῦτον μέντοι λαβών,</q> ἔφη, <q>παρʼ ὑμῶν ὑβριστὴν καὶ βίαιον ἀποδίδωμι ὑμῖν ἐπιεικῆ καὶ δημοτικόν.</q></p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="6"> 
<p>Ῥούφου ἐκ τοῦ Ἐπικτήτου περὶ φιλίας.</p>
    <p rend="align(indent)">ἀλλὰ παντὸς μᾶλλον τῆς μὲν φύσεως ἐκεῖνο τὸ ἔργον συνδῆσαι καὶ συναρμόσαι τὴν ὁρμὴν τῇ τοῦ προσήκοντος καὶ ὠφελίμου φαντασίᾳ. </p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="7">
<p>τοῦ αὐτοῦ.</p>
    <p rend="align(indent)">τὸ δὲ οἴεσθαι εὐκαταφρονήτους τοῖς ἄλλοις ἔσεσθαι, ἐὰν μὴ τοὺς πρώτους ἐχθροὺς παντὶ τρόπῳ βλάψωμεν, σφόδρα ἀγεννῶν καὶ ἀνοήτων ἀνθρώπων. φαμὲν γὰρ τὸν εὐκαταφρόνητον νοεῖσθαι μὲν καὶ κατὰ τὸ ἀδύνατον εἶναι βλάψαι· ἀλλὰ πολὺ μᾶλλον νοεῖται κατὰ τὸ ἀδύνατον εἶναι ὠφελεῖν.</p></div> 
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="8">
<p>Ῥούφου ἐκ τῶν Ἐπικτήτου περὶ φιλίας.</p>
    <p rend="align(indent)">ὅτι τοιαύτη ἡ τοῦ κόσμου φύσις καὶ ἦν καὶ ἔστι καὶ ἔσται καὶ οὐχ οἷόν τε ἄλλως γίγνεσθαι τὰ γιγνόμενα ἢ ὡς νῦν ἔχει· καὶ ὅτι ταύτης τῆς τροπῆς καὶ τῆς μεταβολῆς οὐ μόνον οἱ ἄνθρωποι μετειλήφασι καὶ τἆλλα ζῷα τὰ ἐπὶ γῆς, ἀλλὰ καὶ τὰ θεῖα καὶ νὴ Δίʼ αὐτὰ τὰ τέτταρα στοιχεῖα ἄνω καὶ κάτω τρέπεται καὶ μεταβάλλει καὶ γῆ τε ὕδωρ γίνεται καὶ ὕδωρ ἀήρ, οὗτος δὲ πάλιν εἰς αἰθέρα μεταβάλλει· καὶ ὁ αὐτὸς τρόπος τῆς μεταβολῆς ἄνωθεν κάτω. ἐὰν πρὸς ταῦτά τις ἐπιχειρῇ ῥέπειν τὸν νοῦν καὶ πείθειν ἑαυτὸν ἑκόντα δέχεσθαι τὰ ἀναγκαῖα, πάνυ μετρίως καὶ μουσικῶς διαβιώσεται τὸν βίον.</p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="10">
<p><q>ἄνευ τοῦ πράττειν, μέχρι τοῦ λέγειν</q></p>
<p><q>ἄνθρωπε, ποῦ βάλλεις; σκέψαι, εἰ κεκάθαρται τὸ ἀγγεῖον. ἂν γὰρ εἰς τὴν οἴησιν αὐτὰ βάλ<del>λ</del>ῃς, ἀπώλετο· ἢν σαπῇ, οὖρον ἢ ὄξος ἐγένετο ἢ εἴ τι τούτων χεῖρον.</q></p> <p>κυνικώτερον</p>
<p><q>ἀνέχου</q> <foreign xml:lang="lat">ετ</foreign> <q>ἀπέχου.</q></p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="11"> 
<p>ἐκ τῶν Ἀρριανοῦ προτρεπτικῶν ὁμιλιῶν.</p>
    <p rend="align(indent)">ἀλλὰ δὴ Σωκράτης Ἀρχελάου μεταπεμπομένου αὐτὸν ὡς ποιήσοντος πλούσιον ἐκέλευσεν ἀπαγγεῖλαι αὐτῷ διότι <q>Ἀθήνησι τέσσαρές εἰσι χοίνικες τῶν ἀλφίτων ὀβολοῦ ὤνιοι καὶ κρῆναι ὕδατος ῥέουσιν.</q> εἰ γάρ τοι μὴ ἱκανὰ τὰ ὄντα ἐμοί, ἀλλʼ ἐγὼ τούτοις ἱκανὸς καὶ οὕτω κἀκεῖνα ἐμοί. ἢ οὐχ ὁρᾷς, ὅτι οὐκ εὐφωνότερον οὐδὲ ἥδιον ὁ Πῶλος τὸν τύραννον Οἰδίποδα ὑπεκρίνετο ἢ τὸν ἐπὶ Κολωνῷ ἀλήτην καὶ πτωχόν; εἶτα χείρων Πώλου ὁ γενναῖος ἀνὴρ φανεῖται, ὡς μὴ πᾶν τὸ περιτεθὲν ἐκ τοῦ δαιμονίου πρόσωπον ὑποκρίνασθαι καλῶς; οὐδὲ τὸν Ὀδυσσέα μιμήσεται, ὃς καὶ ἐν τοῖς ῥάκεσιν οὐδὲν μεῖον διέπρεπεν ἢ ἐν τῇ οὔλῃ χλαίνῃ τῇ πορφυρᾷ;</p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="12"> 
<p>Ἀρριανοῦ.</p>
    <p rend="align(indent)">Μεγαλόθυμοι πρᾴως εἰσί τινες ἡσυχῇ καὶ οἷον ἀοργήτως πράττοντες ὅσα καὶ οἱ σφόδρα τῷ θυμῷ φερόμενοι. φυλακτέον οὖν καὶ τὸ τούτων ἀβλέπτημα ὡς πολὺ χεῖρον ὂν τοῦ διατεινόμενον ὀργίζεσθαι. οὗτοι μὲν γὰρ ταχὺ κόρον τῆς τιμωρίας λαμβάνουσιν, οἱ δὲ εἰς μακρὸν παρατείνουσιν ὡς οἱ λεπτῶς πυρέττοντες.</p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="13">
<p>ἐκ τῶν Ἐπικτήτου ἀπομνημονευμάτων.</p>
    <p rend="align(indent)">ἀλλʼ ὁρῶ, φησί τις, τοὺς καλοὺς καὶ ἀγαθοὺς καὶ λιμῷ καὶ ῥίγει ἀπολλυμένους. — τοὺς δὲ μὴ καλοὺς καὶ μὴ ἀγαθοὺς οὐχ ὁρᾷς τρυφῇ καὶ ἀλαζονείᾳ καὶ ἀπειροκαλίᾳ ἀπολλυμένους; — ἀλλʼ αἰσχρὸν τὸ παρʼ ἄλλου τρέφεσθαι. — καὶ τίς, ὦ κακόδαιμον, αὐτὸς ἐξ ἑαυτοῦ τρέφεται ἄλλος γε ἢ ὁ κόσμος; ὅστις γοῦν ἐγκαλεῖ τῇ προνοίᾳ, ὅτι οἱ πονηροὶ οὐ διδόασι δίκην, ὅτι ἰσχυροί εἰσι καὶ πλούσιοι, ὅμοιόν τι δρᾷ ὥσπερ εἰ τοὺς ὀφθαλμοὺς ἀπολωλεκότων αὐτῶν ἔλεγε μὴ δεδωκέναι δίκην αὐτούς, ὅτι οἱ ὄνυχες ὑγιεῖς εἶεν. ἐγὼ μὲν γάρ φημι πολὺ <del>αἱ</del> διαφέρειν μᾶλλον ἀρετὴν † κακίας ἢ ὀφθαλμοὶ ὀνύχων διαφέρουσιν.</p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="14"> 
<p>ἐκ τῶν Ἐπικτήτου ἀπομνημονευμάτων.</p>
    <p rend="align(indent)"><gap reason="lost" rend=" . . . . . "/> τοὺς δυσχερεῖς δὲ φιλοσόφους εἰς μέσον ἄγοντες, οἷς οὐ δοκεῖ κατὰ φύσιν ἡδονὴ εἶναι, ἀλλʼ ἐπιγίγνεσθαι τοῖς κατὰ φύσιν, δικαιοσύνῃ, σωφροσύνῃ, ἐλευθερίᾳ. τί ποτʼ οὖν ἡ ψυχὴ ἐπὶ μὲν τοῖς τοῦ σώματος ἀγαθοῖς μικροτέροις οὖσι χαίρει καὶ γαληνιᾷ, ὥς φησιν Ἐπίκουρος, ἐπὶ δὲ τοῖς αὑτῆς ἀγαθοῖς μεγίστοις οὖσιν οὐχ ἥδεται; καίτοι καὶ δέδωκέ μοι ἡ φύσις αἰδῶ καὶ πολλὰ ὑπερυθριῶ, ὅταν τι ὑπολάβω αἰσχρὸν λέγειν. τοῦτό με τὸ κίνημα οὐκ ἐᾷ τὴν ἡδονὴν θέσθαι ἀγαθὸν καὶ τέλος τοῦ βίου.</p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="15"> 
<p>ἐκ τῶν Ἐπικτήτου ἀπομνημονευμάτων.</p>
    <p rend="align(indent)">ἐν Ῥώμῃ αἱ γυναῖκες μετὰ χεῖρας ἔχουσι τὴν Πλάτωνος Πολιτείαν, ὅτι κοινὰς ἀξιοῖ εἶναι τὰς γυναῖκας. τοῖς γὰρ ῥήμασι προσέχουσι τὸν νοῦν, οὐ τῇ διανοίᾳ τἀνδρός, ὅτι οὐ γαμεῖν κελεύων καὶ συνοικεῖν ἕνα μιᾷ εἶτα κοινὰς εἶναι βούλεται τὰς γυναῖκας, ἀλλʼ ἐξαιρῶν τὸν τοιοῦτον γάμον καὶ ἄλλο τι εἶδος γάμου εἰσφέρων. καὶ τὸ ὅλον οἱ ἄνθρωποι χαίρουσιν ἀπολογίας τοῖς ἑαυτῶν ἁμαρτήμασι πορίζοντες· ἐπεί τοι φιλοσοφία φησίν, ὅτι οὐδὲ τὸν δάκτυλον ἐκτείνειν εἰκῇ προσήκει.</p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="16"> 
<p>ἐκ τῶν Ἐπικτήτου ἀπομνημονευμάτων.</p>
    <p rend="align(indent)">εἰδέναι χρή, ὅτι οὐ ῥᾴδιον δόγμα παραγενέσθαι ἀνθρώπῳ, εἰ μὴ καθʼ ἑκάστην ἡμέραν
τὰ αὐτὰ καὶ λέγοι τις καὶ ἀκούοι καὶ ἅμα χρῷτο πρὸς τὸν βίον. </p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="17"> 
<p>Ἐπικτήτου.</p>
    <p rend="align(indent)">εἰς συμπόσιον μὲν οὖν παρακληθέντες τῷ παρόντι χρώμεθα· εἰ δέ τις κελεύοι τὸν ὑποδεχόμενον ἰχθῦς αὐτῷ παρατιθέναι ἢ πλακοῦντας, ἄτοπος ἂν δόξειεν. ἐν δὲ τῷ κόσμῳ αἰτοῦμεν τοὺς θεούς, ἃ μὴ διδόασι, καὶ ταῦτα πολλῶν ὄντων, ἅ γε ἡμῖν δεδώκασι. </p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="18"> 
<p>τοῦ αὐτοῦ.</p>
    <p rend="align(indent)">χαρίεντες, ἔφη, εἰσὶν οἱ μέγα φρονοῦντες ἐπὶ τοῖς οὐκ ἐφʼ ἡμῖν. <q>ἐγώ,</q> φησί, <q>κρείττων εἰμί σου· ἀγροὺς γὰρ ἔχω πολλούς, σὺ δὲ λιμῷ παρατείνῃ.</q> ἄλλος λέγει <q>ἐγὼ ὑπατικός εἰμι.</q> ἄλλος <q>ἐγὼ ἐπίτροπος·</q> ἄλλος <q>ἐγὼ οὔλας τρίχας ἔχω.</q> ἵππος δʼ ἵππῳ οὐ λέγει ὅτι <q>κρείττων εἰμί σου· πολὺν γὰρ κέκτημαι χιλὸν καὶ κριθὰς πολλὰς καὶ χαλινοί μοί εἰσι χρυσοῖ καὶ ἐφίππ<del>ε</del>ια ποικίλα,</q> ἀλλʼ ὅτι <q>ὠκύτερός σου εἰμί.</q> καὶ πᾶν ζῷον κρεῖττον καὶ χεῖρόν ἐστιν ἐκ τῆς ἑαυτοῦ ἀρετῆς καὶ κακίας. ἆρʼ οὖν ἀνθρώπου μόνου ἀρετὴ οὐκ ἔστιν, ἀλλὰ δεῖ ἡμᾶς εἰς τρίχας ἀφορᾶν καὶ τὰ ἱμάτια καὶ τοὺς πάππους;</p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="19">
    <p rend="align(indent)">τῷ μὲν ἰατρῷ μηδὲν συμβουλεύοντι ἄχθονται οἱ κάμνοντες καὶ ἡγοῦνται ἀπεγνῶσθαι ὑπʼ αὐτοῦ· πρὸς δὲ τὸν φιλόσοφον διὰ τί οὐκ ἄν τις οὕτω διατεθείη, ὥστε οἰηθῆναι ἀπεγνῶσθαι ὑπʼ αὐτοῦ σωφρονήσειν, εἰ μηδὲν λέγοι <del>τι</del> πρὸς αὐτὸν τῶν χρησίμων;</p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="20"> 
<p>τοῦ αὐτοῦ.</p>
    <p rend="align(indent)">οἱ τὸ σῶμα εὖ διακείμενοι καὶ καύματα καὶ ψύχη ὑπομένουσιν· οὕτω δὲ καὶ οἱ τὴν ψυχὴν καλῶς διακείμενοι καὶ ὀργὴν καὶ λύπην καὶ περιχάρειαν καὶ τὰ ἄλλα πάθη φέρουσιν.</p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="21"> 
<p>Ἐπικτήτου.</p>
    <p rend="align(indent)">διὰ τοῦτο ἐπαινεῖν Ἀγριππῖνον δίκαιον, ὅτι πλείστου ἄξιος ἀνὴρ γενόμενος οὐδεπώποτε ἐπῄνεσεν ἑαυτόν, ἀλλʼ εἰ καὶ ἄλλος τις αὐτὸν ἐπῄνει, ἠρυθρία. οὗ τος δʼ, ἔφη, ὁ ἀνὴρ τοιοῦτος ἦν, ὥστε τοῦ συμβαίνοντος ἀεὶ ἑαυτῷ δυσκόλου ἔπαινον γράφειν· εἰ μὲν πυρέττοι, πυρετοῦ· εἰ δὲ ἀδοξοῖ, ἀδοξίας· εἰ δὲ φεύγοι, φυγῆς. καί ποτε μέλλοντι, ἔφη, αὐτῷ ἀριστήσειν ἐπέστη ὁ λέγων, ὅτι φεύγειν αὐτὸν κελεύει Νέρων, καὶ ὃς <del>ἔφη</del> <q>οὐκοῦν,</q> εἶπεν, <q>ἐν Ἀρικίᾳ ἀριστήσομεν.</q></p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="22">
    <p rend="align(indent)">ὁ Ἀγριππῖνος ἡγεμονεύων ἐπειρᾶτο τοὺς καταδικαζομένους ὑπʼ αὐτοῦ πείθειν, ὅτι προσήκει αὐτοῖς καταδικασθῆναι. οὐ γὰρ ὡς πολέμιος αὐτοῖς, ἔφη, οὐδʼ ὡς λῃστὴς καταφέρω τὴν ψῆφον αὐτῶν, ἀλλʼ ὡς ἐπιμελητὴς καὶ κηδεμών, ὥσπερ καὶ ὁ ἰατρὸς τὸν τεμνόμενον παραμυθεῖται καὶ πείθει παρέχειν ἑαυτόν.</p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="23">
<p>Ἐπικτήτου.</p>
    <p rend="align(indent)">θαυμαστὴ ἡ φύσις καί, ὥς φησιν ὁ Ξενοφῶν, φιλόζῳος. τὸ γοῦν σῶμα, τὸ πάντων ἀηδέστατον καὶ ῥυπαρώτατον, στέργομεν καὶ θεραπεύομεν· εἰ γὰρ ἔδει πέντε μόναις ἡμέραις θεραπεῦσαι τὸ τοῦ γείτονος σῶμα, οὐκ ἂν ὑπεμείναμεν. ὅρα γὰρ οἷόν ἐστιν ἕωθεν ἀναστάντα τρίβειν τοὺς ὀδόντας τοὺς ἀλλοτρίους καί τι τῶν ἀναγκαίων ποιήσαντα ἀπονίζειν ἐκεῖνα τὰ μέρη. τῷ ὄντι θαυμαστόν ἐστι φιλεῖν πρᾶγμα, ᾧ τοσαῦτα λειτουργοῦμεν καθʼ ἑκάστην ἡμέραν. νάττω τουτονὶ τὸν θύλακον· εἶτα κενῶ· τί τούτου βαρύτερον; ἀλλὰ θεῷ δεῖ με ὑπηρετεῖν. διὰ τοῦτο μένω καὶ ἀνέχομαι λούων τὸ δύστηνον τοῦτο σωμάτιον, χορτάζων, σκέπων· ὅτε δὲ νεώτερος ἦν, καὶ ἄλλο τι προσέταττέ μοι καὶ ὅμως ἠνειχόμην αὐτοῦ. διὰ τί οὖν οὐκ ἀνέχεσθε, ὅταν ἡ δοῦσα ἡμῖν φύσις τὸ σῶμα ἀφαιρῆται; — φιλῶ, φησιν, αὐτό. — οὐκ οὖν, ὃ νῦν δὴ ἔλεγον, καὶ αὐτὸ τὸ φιλεῖν <del>αὐτὸ</del> ἡ φύσις σοι δέδωκεν; ἡ δʼ αὐτὴ λέγει <q>ἄφες αὐτὸ ἤδη καὶ μηκέτι πρᾶγμα ἔχε.</q></p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="24">
<p>τοῦ αὐτοῦ.</p>
    <p rend="align(indent)">ἐὰν νέος τελευτᾷ τὸν βίον †, ἐγκαλεῖ τοῖς θεοῖς †, ὅτι δέον αὐτὸν ἤδη ἀναπεπαῦσθαι πρᾶγμα ἔχει, καὶ οὐδὲν ἧττον, ὅταν προσίῃ ὁ θάνατος, ζῆν βούλεται καὶ πέμπει παρὰ τὸν ἰατρὸν καὶ δεῖται αὐτοῦ μηδὲν ἀπολιπεῖν προθυμίας καὶ ἐπιμελείας. θαυμαστοί, ἔφη, ἄνθρωποι μήτε ζῆν θέλοντες μήτε ἀποθνῄσκειν.</p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="25">
<p>Ἐπικτήτου.</p>
    <p rend="align(indent)">ὅτῳ μετὰ ἀνατάσεως καὶ ἀπειλῆς ἐπιχειρεῖς, μέμνησο προλέγειν, ὅτι ἥμερος εἶ· καὶ
οὐδὲν ἄγριον δράσας ἀμετανόητος καὶ ἀνεύθυνος διαγενήσῃ. </p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="26">
    <p rend="align(indent)">ψυχάριον εἶ βαστάζον νεκρόν, ὡς Ἐπίκτητος ἔλεγεν. </p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="27">
    <p rend="align(indent)">τέχνην ἔφη δὲ περὶ τὸ συγκατατίθεσθαι εὑρεῖν καὶ ἐν τῷ περὶ τὰς ὁρμὰς τόπῳ τὸ προσεκτικὸν φυλάσσειν, ἵνα μεθʼ ὑπεξαιρέσεως, ἵνα κοινωνικαί, ἵνα κατʼ ἀξίαν, καὶ ὀρέξεως μὲν παντάπασιν ἀπέχεσθαι, ἐκκλίσει δὲ πρὸς μηδὲν τῶν οὐκ ἐφʼ ἡμῖν χρῆσθαι.</p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="28">
 <p rend="align(indent)">οὐ περὶ τοῦ τυχόντος οὖν, ἔφη, ἐστὶν ὁ ἀγών, ἀλλὰ περὶ τοῦ μαίνεσθαι ἢ μή.</p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="28a">
<p rend="align(indent)">ὁ Σωκράτης ἔλεγεν <q>τί θέλετε; λογικῶν ψυχὰς ἔχειν ἢ ἀλόγων;</q> <q>λογικῶν.</q> <q>τίνων λογικῶν; ὑγιῶν ἢ φαύλων;</q> <q>ὑγιῶν.</q> <q>τί οὖν οὐ ζητεῖτε;</q> <q>ὅτι ἔχομεν.</q> <q>τί οὖν μάχεσθε καὶ διαφέρεσθε;</q></p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="29">
<p>ἐκ τοῦ Ἐπικτήτου ἐγχειριδίου.</p>
 <p rend="align(indent)">μηδενὸς οὕτως ἐν παντὶ προνόει, ὡς τοῦ ἀσφαλοῦς· ἀσφαλέστερον γὰρ τοῦ λέγειν τὸ σιγᾶν· ἐᾶν δὲ τὸ λέγειν, ὅσα δίχα ἔσται νοῦ καὶ ψόγου <gap reason="lost" rend=" . . . . . . . . "/></p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="30">
<p><del>Ἐπικτήτου.</del></p>
    <p rend="align(indent)">οὔτε ναῦν ἐξ ἑνὸς ἀγκυρίου οὔτε βίον ἐκ μιᾶς ἐλπίδος ἁρμοστέον. τοῦ αὐτοῦ.</p>
</div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="31">
<p>Τοῦ αὐτοῦ</p>
    <p rend="align(indent)">καὶ τοῖς σκέλεσι καὶ ταῖς ἐλπίσι τὰ δυνατὰ δεῖ διαβαίνειν. </p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="32">
<p><del>Ἐπικτήτου.</del></p>
    <p rend="align(indent)">ψυχὴν σώματος ἀναγκαιότερον ἰᾶσθαι· τοῦ γὰρ κακῶς ζῆν τὸ τεθνάναι κρεῖσσον.  </p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="33">
 <p><del>Τοῦ αὐτοῦ (Ἐπικλήτου)</del>.</p>
<p rend="align(indent)">τῶν ἡδέων τὰ σπανιώτατα γινόμενα μάλιστα τέρπει. τοῦ αὐτοῦ.</p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="34">
    <p>Τοῦ αὐτοῦ</p>
    <p rend="align(indent)">εἴ τις ὑπερβάλλοι τὸ μέτριον, τὰ ἐπιτερπέστατα ἀτερπέστατα ἂν γίνοιτο.</p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="35">
    <p rend="align(indent)">οὐδεὶς ἐλεύθερος ἑαυτοῦ μὴ κρατῶν.</p></div>
<div type="textpart" subtype="fragment" xml:base="urn:cts:greekLit:tlg0557.tlg003.perseus-grc2:fragments" n="36">
    <p rend="align(indent)">ἀθάνατον χρῆμα ἡ ἀλήθεια καὶ ἀίδιον, παρέχει δὲ ἡμῖν οὐ κάλλος χρόνῳ μαραινόμενον οὔτε παρρησίαν ἀφαιρε<del>ῖ</del>τὴν ὑπὸ δίκης, ἀλλὰ τὰ δίκαια καὶ τὰ νόμιμα διακρίνουσα ἀπʼ αὐτῶν τὰ ἄδικα καὶ ἀπελέγχουσα. </p></div></div>

<div type="textpart" subtype="book" xml:base="urn:cts:greekLit:tlg0557.tlg003.perseus-grc2" n="gnomes_1_2">
<head xml:lang="lat">Gnomologium Epicteteum Stobaei</head>
<head xml:lang="lat" type="subhead">Sententiae Codicis Vaticani </head>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_1_2" n="1">
<p rend="align(indent)">Ἐπικτήτου. θεοὺς δικαίᾳ καὶ μεμετρημένῃ διαθέσει τίμα, ἀλλὰ μὴ ἀμέτροις δωρεαῖς κολάκευε· οὔτε γὰρ κολακείᾳ χαίρει θεὸς οὔτε ὁ κολακεύων τιμᾷ τὸ θεῖον.</p>
<p rend="align(indent)">θεοῖς θῦε μὴ ἡνίκα ἂν πλουτήσῃς, ἀλλʼ ἡνίκα ἂν φρονήσῃς, τὸ μὲν γὰρ πλουτεῖν καὶ τῶν κακοδαιμόνων, τὸ δὲ φρονεῖν μόνον ἴδιον εὐδαιμόνων. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_1_2" n="2">
<p rend="align(indent)">παρὰ θεῶν μὴ συνεχῆ αἴτει ὑγίειαν σώματος, ἀλλὰ διηνεκῶς λάμβανε σωφροσύνην ψυχῆς· καὶ οὔτε ῥᾳδίως νοσήσεις οὔτε νοσῶν δυσαρεστήσεις. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_1_2" n="3">
<p rend="align(indent)">μὴ ὧν ἐπιθυμεῖς ταῦτα παρὰ θεῶν αἴτει, ἀλλʼ ὅπως αὐτῆς ἀπαλλαγῇς τῆς ἐπιθυμίας, τοῦτο ζήτει παρὰ θεῶν. τότε σου εἰσακούουσιν οἱ θεοί, ἡνίκα ἂν μὴ περὶ τῶν ἡδέων, ἀλλὰ περὶ τῶν καλῶν εὔχῃ. καὶ τότε σοι δώσουσι τὰ καλά, ἡνίκα μὴ ἡδονῇ, ἀλλʼ ἀρετῇ χαίρεις. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_1_2" n="4">
<p rend="align(indent)">μέμνησο παρὰ τῶν μεγάλων αἰτεῖν τὰ μεγάλα· μικρὰ γὰρ οὐκ ἂν δοῖεν. οὐδὲν θεοῦ μεῖζον καὶ ὑψηλότερον· εὐχόμενος τοιγαροῦν θεοῖς αἴτει τὰ θεῖα, ὧν οὐδὲν σάρκινον καὶ γήινον ψαύει πάθος. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_1_2" n="5">
<p rend="align(indent)">ὥσπερ μέλιτταν οὐ διὰ τὸ κέντρον μισεῖς, ἀλλὰ διὰ τὸν καρπὸν τημελεῖς, οὕτω καὶ φίλον μὴ διʼ ἐπίπληξιν ἀποστραφῇς, ἀλλὰ διὰ τὴν εὔνοιαν ἀγάπα. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_1_2" n="6">
<p rend="align(indent)">ἐοίκασιν οἱ κόλακες κηφῆσι· καὶ γὰρ ἀργοὶ καὶ ἄκεντροι καὶ τοὺς ἀλλοτρίους ἀναλίσκοντες καμάτους. οἱ φθονεροὶ σφηξί· καὶ γὰρ πληκτικοὶ καὶ ἄποροι καὶ ἀμετάδοτοι καὶ ἄχρειοι. οἱ χρηστοὶ μελίτταις· καὶ γὰρ φιλόπονοι καὶ αὐτουργοὶ καὶ οἰκονομικοὶ καὶ εὔποροι καὶ πρᾷοι καὶ ἐπιπληκτικοὶ καὶ κοινωνικοί. ὥστʼ, εἰ βούλει φίλος ὑπάρχων μετὰ πολλῶν διάγειν φίλων, μιμοῦ τὴν μέλιτταν· καθαρὸν ἔστω σοι τὸ σμῆνος κηφήνων καὶ σφηκῶν. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_1_2" n="7">
<p rend="align(indent)">τοὺς εἰς φιλίαν σοι καθιέντας δοκίμαζε μὴ ἐξ ὧν σοι δωροῦνται, ἀλλʼ ἐξ ὧν ἑαυτοῖς μνῶνται καὶ χαρίζονται καὶ κατεπηγγείλαντο καὶ διέθεσαν. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_1_2" n="8">
<p rend="align(indent)">οὐ τὰ χρήματα φίλοι, ἀλλʼ ὁ φίλος χρήματα. καὶ χρήματα μὲν φιλίαν οὐδέποτʼ ἂν ἐργάσαιντο, ὥσπερ οὐδὲ γῆ θεόν· φιλία δὲ χρήματα καὶ ἄλλως ἂν κτήσαιτο, καθάπερ θεὸς γῆν. </p></div></div>
    
<div  type="textpart" subtype="book" xml:base="urn:cts:greekLit:tlg0557.tlg003.perseus-grc2" n="gnomes_3_4">
<head xml:lang="lat">Gnomologium Epicteteum (e Stobaei libris 3-4)</head>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="1">
<p rend="align(indent)">ὁ τύχῃ βίος συμπεπλεγμένος ἔοικε χειμάρρῳ ποταμῷ· καὶ γὰρ ταραχώδης καὶ ἰλύος ἀνάμεστος καὶ δυσέμβατος καὶ τυραννικὸς καὶ πολύηχος καὶ ὀλιγοχρόνιος. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="2">
<p rend="align(indent)">ψυχὴ ὁμιλοῦσα ἀρετῇ ἔοικεν ἀεννάῳ πηγῇ· καὶ γὰρ καθαρὸν καὶ ἀτάραχον καὶ πότιμον καὶ νόστιμον καὶ κοινωνικὸν καὶ πλούσιον καὶ ἀβλαβὲς καὶ ἀνώλεθρον. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="3">
<p rend="align(indent)">εἰ βούλει ἀγαθὸς εἶναι, πρῶτον πίστευσον, ὅτι κακὸς εἶ. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="4">
<p rend="align(indent)">βέλτιον ὀλιγάκις πλημμελεῖν ὁμολογοῦντα σωφρονεῖν πλεονάκις ἢ ὀλιγάκις ἁμαρτάνειν λέγοντα πλημμελεῖν πολλάκις. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="5">
<p rend="align(indent)">κόλαζε τὰ πάθη, ἵνα μὴ ὑπʼ αὐτῶν τιμωρῇ. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="6">
<p rend="align(indent)">μὴ οὕτως τὸ ἐκ τῆς δόξης αἰσχύνου, ὡς τὸ ἐκ τῆς ἀληθείας ἀπόφευγε. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="7">
<p rend="align(indent)">εἰ θέλεις καλῶς ἀκούειν, μάθε καλῶς λέγειν· μαθὼν δὲ καλῶς λέγειν πειρῶ καλῶς πράττειν καὶ οὕτω καρπώσῃ τὸ καλῶς ἀκούειν. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="8">
<p rend="align(indent)">ἐξέταζε σαυτόν, πότερα πλουτεῖν θέλεις ἢ εὐδαιμονεῖν. καὶ εἰ μὲν πλουτεῖν, ἴσθι, ὅτι οὔτε ἀγαθὸν οὔτε ἐπὶ σοὶ πάντῃ· εἰ δὲ εὐδαιμονεῖν, ὅτι καὶ ἀγαθὸν καὶ ἐπὶ σοί· ἐπεὶ τὸ μὲν τύχης ἐπίκαιρον δάνειον, τὸ δὲ † τῆς εὐδαιμονίας προαιρέσεως. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="9">
<p rend="align(indent)">καθάπερ ἔχιν ἢ ἀσπίδα ἢ σκορπίον ἐν ἐλεφαντίνῃ ἢ χρυσῇ θεώμενος κίστῃ οὐ διὰ τὸ πολυτελὲς τῆς ὕλης ἀγαπᾷς καὶ εὐδαιμονίζεις, ἀλλʼ ὅτι λυμαντικὴ ἡ φύσις, ἐκτρέπῃ καὶ μυσάττῃ, οὕτω καὶ ἐπειδὰν ἐν πλούτῳ καὶ ὄγκῳ τύχης θεάσῃ κακίαν ἐνοῦσαν, μὴ καταπλαγῇς τὸ περιλαμπὲς τῆς ὕλης, ἀλλὰ καταφρόνει τῆς ἐν τῷ τρόπῳ κιβδηλίας. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="10">
<p rend="align(indent)">ὁ πλοῦτος οὐ τῶν ἀγαθῶν, ἡ πολυτέλεια τῶν κακῶν, ἡ σωφροσύνη τῶν ἀγαθῶν. καλεῖ δὲ ἡ μὲν σωφροσύνη ἐπὶ τὴν εὐτέλειαν καὶ τὴν κτῆσιν τῶν ἀγαθῶν, ὁ δὲ πλοῦτος ἐπὶ τὴν πολυτέλειαν καὶ ἀφέλκει τῆς σωφροσύνης. δυσχερὲς ἄρα πλουτοῦντα σωφρονεῖν ἢ σωφρονοῦντα πλουτεῖν. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="11">
<p rend="align(indent)">ὥσπερ, εἰ ἐν νηὶ ἐσπάρης ἢ ἐτέχθης, οὐκ ἂν ἔσπευδες αὐτῆς κυβερνήτης ὑπάρχειν, <gap reason="lost" rend=" . . . . . . . . "/> οὔτε γὰρ ἐκεῖ σοι φύσει ἡ ναῦς συνέσται οὔτε ἐνταῦθα ὁ πλοῦτος, ἀλλὰ πάντῃ ὁ λόγος. ὅπερ οὖν σοι φυσικὸν καὶ συγγενές, ὁ λόγος, τοῦτο καὶ οἰκεῖον ἡγησάμενος τούτου ἐπιμελοῦ. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="12">
<p rend="align(indent)">ἐν Πέρσαις μὲν γεννηθεὶς οὐκ ἂν ἔσπευδες οἰκεῖν τὴν Ἑλλάδα, ἀλλʼ αὐτόθι διάγων εὐτυχεῖν· ἐν πενίᾳ δὲ γεννηθείς, τί σπεύδεις πλουτεῖν, ἀλλʼ οὐκ αὐτόθι μένων εὐτυχεῖν; </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="13">
<p rend="align(indent)">ὥσπερ ἐπὶ σμικροῦ σκίμποδος θλιβόμενον ὑγιαίνειν ἄμεινον ἢ ἐπὶ πλατείας κλίνης κυλινδούμενον νοσεῖν, οὕτω καὶ ἐν μικρᾷ περιουσίᾳ βέλτιον συστελλόμενον εὐθυμεῖν ἢ ἐν μεγάλῃ τυγχάνοντα δυσθυμεῖν. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="14">
<p rend="align(indent)">οὐ πενία λύπην ἐργάζεται, ἀλλὰ ἐπιθυμία· οὐδὲ πλοῦτος φόβου ἀπαλλάττει, ἀλλὰ λογισμός. κτησάμενος τοιγαροῦν τὸν λογισμὸν οὔτε πλούτου ἐπιθυμήσεις οὔτε πενίαν μέμψῃ. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="15">
<p rend="align(indent)">οὔτε ἵππος ἐπὶ φάτνῃ καὶ φαλάροις καὶ τάπησιν οὔτε ὄρνις ἐπὶ βρώμῃ καὶ καλιᾷ ὑψοῦται καὶ γαυριᾷ, ἀλλʼ ἄμφω ἐπὶ ὠκύτητι, ὁ μὲν ποδῶν, ὁ δὲ πτερῶν. καὶ σὺ τοιγαροῦν μὴ ἐπὶ τροφῇ καὶ σκέπῃ καὶ ἁπλῶς τῇ ἔξωθεν περιουσίᾳ μέγα ὀγκύλλου, ἀλλʼ ἐπὶ χρηστότητι καὶ εὐποιίᾳ. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="16">
<p rend="align(indent)">τὸ καλῶς ζῆν τοῦ πολυτελῶς διαφέρει· τὸ μὲν γὰρ ἐκ σωφροσύνης καὶ αὐταρκείας καὶ εὐταξίας καὶ κοσμιότητος καὶ εὐτελείας παραγίνεται, τὸ δὲ ἐξ ἀκολασίας καὶ τρυφῆς καὶ ἀταξίας καὶ ἀκοσμίας· τέλος δὲ τοῦ μὲν ἔπαινος ἀληθής, τοῦ δὲ ψόγος. εἰ τοίνυν βούλει καλῶς ζῆν, μὴ ζήτει μετὰ πολυτελείας ἐπαινεῖσθαι. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="17">
<p rend="align(indent)">μέτρον ἔστω σοι παντὸς σίτου καὶ ποτοῦ ἡ πρώτη τῆς ὀρέξεως ἔμπλησις, ὄψον δὲ καὶ ἡδονὴ αὐτὴ ἡ ὄρεξις· καὶ οὔτε πλείονα τῶν δεόντων προσοίσῃ οὔτε ὀψοποιῶν δεηθήσῃ ποτῷ τε τῷ παραπεσόντι ἀρκεσθήσῃ. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="18">
<p rend="align(indent)">τὰς σιτήσεις ποιοῦ μὴ πολυτελεῖς καὶ σκυθρωπάς, ἀλλὰ λαμπρὰς καὶ εὐτελεῖς, ἵνα μήτε διὰ τὰ σωματικὰ αἱ ψυχαὶ ταράττωνται μήτε φενακιζόμεναι πρὸς τῶν ἡδονῶν τῶν σωματικῶν ὀλιγωρῶσιν, ἔπειτα βλάπτωνται τρυφῶντα μὲν παραυτίκα, νοσοῦντα δὲ εἰσαῦθις τὰ σώματα. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="19">
<p rend="align(indent)">φρόντιζε, ὅπως σε μὴ τὰ ἐν τῇ γαστρὶ σιτία ἐπαίρῃ, ἀλλʼ ἡ ἐν τῇ ψυχῇ εὐφρασία· ἐπεὶ τὰ μὲν ἀποσκυβαλίζεται καὶ συνεκρεῖ ὁ † ἔπαινος, ἡ δέ, κἂν ἡ ψυχὴ χωρισθῇ, διὰ παντὸς ἀκήρατος μένει. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="20">
<p rend="align(indent)">ἐν ταῖς ἑστιάσεσι μέμνησο, ὅτι δύο ὑποδέχῃ, σῶμα καὶ ψυχήν, καὶ ὅ τι ἂν τῷ σώματι δῷς, τοῦτο εὐθὺς ἐξέχεας, ὅ τι δʼ ἂν τῇ ψυχῇ, διὰ παντὸς τηρεῖς. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="21">
<p rend="align(indent)">μὴ συγκεράσας ἅμα ὀργὴν πολυτελείᾳ προσενέγκῃς. πολυτέλεια μὲν ἐμπηδήσασα τῷ σώματι μετʼ οὐ πολὺ οἴχεται, ἡ δὲ ὀργὴ ἐνδῦσα τῇ ψυχῇ ἐπὶ τὸ μήκιστον μένει. σκόπει τοιγαροῦν, ὅπως μὴ ὑπʼ ὀργῆς ἐξαχθεὶς τοὺς δαιτυμόνας πολυτελῶς ὑβρίσῃς, ἀλλὰ μᾶλλον μεθʼ ἡμερότητος εὐτελῶς εὐφράνῃς. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="22">
<p rend="align(indent)">αἰσχρὸν τοῖς τῶν μελιττῶν δωρήμασι γλυκάζοντα τὴν κατάποσιν τὸ τῶν θεῶν δῶρον πικράζειν τὸν λόγον τῇ κακίᾳ. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="23">
<p rend="align(indent)">μελέτω σοι ἐν τοῖς σιτίοις, ὅπως σοι οἱ ὑπουργοῦντες μὴ πλείους τῶν ὑπουργουμένων ὑπάρχωσιν· ἄτοπον γὰρ ὀλίγαις στιβάσι πολλὰς δουλεύειν ψυχάς. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="24">
<p rend="align(indent)">ἄριστον μέν, εἰ κἀν ταῖς παρασκευαῖς χειρουργῶν κἀν ταῖς τροφαῖς ἑστιώμενος κοινωνεῖς τοῖς θεραπεύουσι τῶν παρόντων. εἰ δὲ τὸ τοιόνδε δυσχερὲς τῷ καιρῷ ὑπάρχοι, μέμνησο, ὅτι μὴ κάμνων ὑπὸ καμνόντων ὑπουργῇ, ἐσθίων ὑπὸ μὴ ἐσθιόντων, πίνων ὑπὸ μὴ πινόντων, <del>ἐσθίων</del> λαλῶν ὑπὸ σιωπώντων, ἀνειμένος ὑπὸ συνεσταλμένων· καὶ οὔτε αὐτὸς φλεγμήνας ἄτοπον πείσῃ οὐθʼ ἕτερον ἀγριάνας χαλεπὸν ἐργάσῃ. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="25">
<p rend="align(indent)">ἐρίζειν καὶ φιλονεικεῖν πάντῃ μὲν ἀνοίκειον, μάλιστα δὲ ἐν ταῖς παρὰ πότον ὁμιλίαις ἀπρεπές. οὔτε γὰρ ἂν μεθύων νήφοντα διδάξειέ τις οὔτʼ αὖ μεθύων πρὸς νήφοντος πεισθείη. ἔνθα δʼ ἂν μὴ παρῇ πειθοῦς τέλος, εἰκῇ σε παρέχεις διατείνεσθαι. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="26">
<p rend="align(indent)">οἱ τέττιγες μουσικοί, οἱ δὲ κοχλίαι ἄφωνοι· χαίρουσι δὲ οἱ μὲν ὑγραινόμενοι, οἱ δὲ ἀλεαινόμενοι· ἔπειτα προκαλεῖται τοὺς μὲν ἡ δρόσος καὶ ἐπὶ ταύτῃ ἐκδύνουσι, τοὺς δʼ αὖ διεγείρει ἀκμάζων ὁ ἥλιος καὶ ἐπʼ αὐτῷ ᾁδουσι. τοιγαροῦν εἰ βούλει μουσικὸς καὶ εὐάρμοστος ὑπάρχειν ἀνήρ, ἡνίκʼ ἂν ἐν τοῖς πότοις ὑπὸ τοῦ οἴνου δροσισθῇ ἡ ψυχή, τότε αὐτὴν μὴ ἔα προιοῦσαν μολύνεσθαι· ἀλλʼ ἡνίκʼ ἂν ἐν τοῖς συνεδρίοις ὑπὸ τοῦ λόγου διαπυρωθῇ, τότε θεσπίζειν καὶ ᾁδειν τὰ τῆς δικαιοσύνης κέλευε λόγια. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="27">
<p rend="align(indent)">τὸν προσομιλοῦντα τριχῇ διασκοποῦ, ἢ ὡς ἀμείνονα ἢ ὡς ἥττονα ἢ ὡς ἴσον· καὶ εἰ μὲν ἀμείνονα, ἀκούειν χρὴ καὶ πείθεσθαι αὐτῷ· εἰ δὲ ἥττονα, πείθειν· εἰ δὲ ἴσον, συμφωνεῖν· καὶ οὔποτε ἁλώσῃ φιλονεικίας. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="28">
<p rend="align(indent)">ἄμεινον τῇ ἀληθείᾳ συγχωρήσαντα τὴν δόξαν νικᾶν ἢ τῇ δόξῃ συγχωρήσαντα πρὸς τῆς ἀληθείας ἡττᾶσθαι. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="29">
<p rend="align(indent)">ζητῶν τὴν ἀλήθειαν οὐ ζητήσεις τὸ ἐκ παντὸς τρόπου νικᾶν καὶ εὑρὼν τὴν ἀλήθειαν ἕξεις τὸ μὴ νικᾶσθαι. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="30">
<p rend="align(indent)">ἡ ἀλήθεια παρʼ αὑτῇ νικᾷ, ἡ δὲ δόξα παρὰ τοῖς ἔξω. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="31">
<p rend="align(indent)">ἐλευθερία καὶ δουλεία, τὸ μὲν ἀρετῆς ὄνομα, τὸ δὲ κακίας, ἄμφω δὲ προαιρέσεως ἔργα. οἷς δὲ προαίρεσις οὐ κοινωνεῖ, τούτων ψαύει μὲν οὐδέτερον· τύχη δὲ δεσπόζειν εἴωθε σώματος καὶ ὅσα τῶν ἀμφὶ σῶμα προαιρέσεως ἀκοινώνητα. οὐδεὶς γὰρ δοῦλος τὴν προαίρεσιν ὑπάρχων ἐλεύθερος. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="32">
<p rend="align(indent)">κακὸς δεσμὸς σώματος μὲν τύχη, ψυχῆς δὲ κακία. ὁ μὲν γὰρ τὸ σῶμα λελυμένος, τὴν δὲ ψυχὴν δεδεμένος δοῦλος· ὁ δʼ αὖ τὸ σῶμα δεδεμένος, τὴν δὲ ψυχὴν λελυμένος ἐλεύθερος. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="33">
<p rend="align(indent)">τὸν μὲν τοῦ σώματος δεσμὸν λύει καὶ φύσις διὰ θανάτου καὶ κακία διὰ χρημάτων, τὸν δὲ τῆς ψυχῆς ἀρετὴ διὰ μαθήσεως καὶ ἐμπειρίας καὶ ἀσκήσεως. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="34">
<p rend="align(indent)">εἰ βούλει ἀταράχως καὶ εὐαρέστως ζῆν, πειρῶ τοὺς συνοικοῦντάς σοι σύμπαντας ἀγαθοὺς ἔχειν· ἕξεις δὲ ἀγαθούς, εἰ τοὺς μὲν ἑκόντας παιδεύοις, τοὺς δὲ ἄκοντας ἔπειτα κεχειρωμένους ἀπολύοις. συμφεύξεται γὰρ τοῖς φυγοῦσιν ἡ μοχθηρία ἅμα καὶ ἡ δουλεία, συναπολειφθήσεται δὲ τοῖς συμμένουσί σοι ἡ χρηστότης καὶ ἡ ἐλευθερία. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="35">
<p rend="align(indent)">βέλτιον μετὰ ἑνὸς ἐλευθέρου ζῶντα ἄφοβον καὶ ἐλεύθερον ὑπάρχειν ἢ μετὰ πολλῶν δουλεύειν. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="36">
<p rend="align(indent)">ὅπερ φεύγεις παθεῖν, τοῦτο μὴ ἐπιχείρει διατιθέναι· φεύγεις δὲ δουλείαν, φυλάσσου τὸ δουλεύεσθαι. ὑπομένων γὰρ δουλεύεσθαι αὐτὸς ὑπάρχειν πρότερον ἔοικας δοῦλος· οὔτε γὰρ κακίᾳ ἀρετὴ κοινωνεῖ οὔτε ἐλευθερία δουλείᾳ. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="37">
<p rend="align(indent)">ὥσπερ ὁ ὑγιαίνων οὐκ ἂν ὑπὸ νοσούντων βούλοιτο θεραπεύεσθαι οὐδὲ τοὺς συνοικοῦντας ἑαυτῷ νοσεῖν, οὕτως οὐδʼ ὁ ἐλεύθερος ἀνάσχοιτʼ ἂν ὑπὸ δούλων ὑπηρετεῖσθαι ἢ τοὺς συμβιοῦντας ἑαυτῷ δουλεύειν. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="38">
<p rend="align(indent)">εἰ βούλει δούλων ἐκτὸς ὑπάρχειν, αὐτὸς ἀπολύθητι δουλείας· ἔσῃ δʼ ἐλεύθερος, ἐὰν ἀπολυθῇς ἐπιθυμίας. οὔτε γὰρ Ἀριστείδης οὔτε Ἐπαμεινώνδας οὔτε Λυκοῦργος πλουτοῦντες καὶ δουλευόμενοι ὁ μὲν δίκαιος, ὁ δὲ σωτήρ, ὁ δὲ θεὸς ἀνηγορεύθησαν· ἀλλʼ ὅτι πενόμενοι τὴν Ἑλλάδα δουλείας ἀπέλυον. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="39">
<p rend="align(indent)">εἰ βούλει σοι τὴν οἰκίαν εὖ οἰκεῖσθαι, μιμοῦ τὸν Σπαρτιάτην Λυκοῦργον. ὃν γὰρ τρόπον οὗτος οὐ τείχεσι τὴν πόλιν ἔφραξεν, ἀλλʼ ἀρετῇ τοὺς ἐνοικοῦντας ὠχύρωσε καὶ διαπαντὸς ἐτήρησεν ἐλευθέραν τὴν πόλιν, οὕτω καὶ σὺ μὴ μεγάλην αὐλὴν περιβάλλου καὶ πύργους ὑψηλοὺς ἀνίστα, ἀλλὰ τοὺς ἐνοικοῦντας εὐνοίᾳ καὶ πίστει καὶ φιλίᾳ στήριζε· καὶ οὐδὲν εἰς αὐτὴν εἰσελεύσεται βλαβερόν, οὐδʼ ἂν τὸ σύμπαν τῆς κακίας παρατάξηται στῖφος. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="40">
<p rend="align(indent)">μὴ πίναξι καὶ γραφαῖς τὴν οἰκίαν σου περίβαλλε, ἀλλὰ σωφροσύνῃ κατάγραφε. τὸ μὲν γὰρ ἀλλοῖον τῶν ὀφθαλμῶν ἐστιν ἐπίκαιρος γοητεία, τὸ δὲ σύμφυτος καὶ ἀνεξάλειπτος καὶ ἀίδιος οἰκίας κόσμος. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="41">
<p rend="align(indent)">ἀντὶ βοῶν ἀγέλης πειρῶ φίλων ἀγέλας ἐναγελάζεσθαί σου τῇ οἰκίᾳ. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="42">
<p rend="align(indent)">ὥσπερ λύκος ὅμοιον κυνί, οὕτω καὶ κόλαξ καὶ μοιχὸς καὶ παράσιτος ὅμοιον φίλῳ. πρόσεχε τοιγαροῦν, μὴ ἀντὶ κυνῶν φυλάκων λάθῃς λυμεῶνας εἰσδεχόμενος λύκους. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="43">
<p rend="align(indent)">τὸ μὲν γύψῳ λευκανθίζουσαν σπουδάζειν θαυμάζεσθαι τὴν οἰκίαν ἀπειροκάλου, τὸ δὲ ἦθος χρηστότητι κοινωνίας λαμπρύνειν φιλοκάλου ἅμα καὶ φιλανθρώπου. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="44">
<p rend="align(indent)">ἐὰν θαυμάζῃς τὰ μικρὰ πρὸ τῶν μεγάλων, καταφρονήσῃ· ἐὰν δὲ καταφρονήσῃς τῶν μικρῶν μεγάλως, θαυμασθήσῃ. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="45">
<p rend="align(indent)">οὐδὲν μικρότερον φιλοκερδείας καὶ φιληδονίας καὶ ἀλαζονείας· οὐδὲν κρεῖσσον μεγαλοφροσύνης καὶ ἡμερότητος καὶ φιλανθρωπίας καὶ εὐποιίας. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="46">
<p rend="align(indent)">οὐδεὶς φιλοχρήματος καὶ φιλήδονος καὶ φιλόδοξος φιλάνθρωπος, ἀλλὰ μόνος ὁ φιλόκαλος. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="47">
<p rend="align(indent)">ὥσπερ οὐκ ἂν ἐβούλου ἐν νηὶ μεγάλῃ καὶ γλαφυρᾷ καὶ πολυχρύσῳ πλέων βαπτίζεσθαι, οὕτω μηδὲ ἐν οἰκίᾳ αἱροῦ ὑπερμεγέθει καὶ πολυτελεῖ αὐλιζόμενος χειμάζεσθαι. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="48">
<p rend="align(indent)">ὥσπερ ἀληθὴς ζυγὸς οὔτε πρὸς ἀληθοῦς εὐθύνεται ζυγοῦ οὔθʼ ὑπὸ ψευδοῦς κρίνεται, οὕτω καὶ ὁ δίκαιος κριτὴς οὔθʼ ὑπὸ δικαίων εὐθύνεται οὔτε παρʼ ἀδίκοις δικάζεται. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="49">
<p rend="align(indent)">ὥσπερ τὸ εὐθὺ εὐθέος οὐ δεῖται, οὕτως οὐδὲ τὸ δίκαιον δικαίου. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="50">
<p rend="align(indent)">μὴ πρότερον ἐν ἑτέρῳ δικαστηρίῳ δικάσῃς, πρὶν ἂν αὐτὸς παρὰ τῇ δίκῃ κριθῇς. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="51">
<p rend="align(indent)">εἰ βούλει τὰς κρίσεις δικαίας ποιεῖσθαι, μηδένα τῶν δικαζομένων καὶ δικαιολογούντων ἐπιγίγνωσκε, ἀλλʼ αὐτὴν τὴν δίκην. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="52">
<p rend="align(indent)">ἥκιστα πταίσεις ἐν ταῖς κρίσεσιν, ἐὰν αὐτὸς ἐν τῷ βίῳ ἄπταιστος διατελῇς. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="53">
<p rend="align(indent)">ἄμεινον δικαίως κρίναντα πρὸς τοῦ καταδικασθέντος ἀδίκως μεμφθῆναι ἢ ἀδίκως κρίναντα παρὰ τῇ φύσει δικαίως ψέγεσθαι. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="54">
<p rend="align(indent)">καθάπερ ἡ τὸν χρυσὸν δοκιμάζουσα λίθος οὐκέτι καὶ αὐτὴ πρὸς τοῦ χρυσοῦ δοκιμάζεται, οὕτω καὶ ὁ τὸ κριτήριον ἔχων. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="55">
<p rend="align(indent)">αἰσχρὸν τὸν δικαστὴν πρὸς ἑτέρων δικάζεσθαι. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="56">
<p rend="align(indent)">καθάπερ ὀρθοῦ οὐδὲν ὀρθότερον, οὕτως οὐδὲ δικαίου οὐδὲν δικαιότερον. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="57">
<p rend="align(indent)">ὥσπερ οἱ ἐπὶ τῶν λιμένων πυρσοὶ διʼ ὀλίγων φρυγάνων πολλὴν ἀνάψαντες φλόγα ταῖς ἀλωμέναις ἀνὰ τὸ πέλαγος ναυσὶν ἱκανὴν ἐργάζονται βοήθειαν, οὕτω καὶ ἀνὴρ λαμπρὸς ἐν πόλει χειμαζομένῃ αὐτὸς ὀλίγοις ἀρκούμενος μεγάλα τοὺς πολίτας εὐεργετεῖ. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="58">
<p rend="align(indent)">ὥσπερ εἰ ναῦν κυβερνᾶν ἐπεχείρεις, πάντως ἂν τὴν κυβερνητικὴν ἐξεμάνθανες τέχνην, <gap reason="lost" rend=" . . . . . . . "/> ἐξέσται γάρ σοι, ὥσπερ ἐκεῖσε πᾶσαν, οὕτω κἀνθάδε πᾶσαν κυβερνᾶν πόλιν. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="59">
<p rend="align(indent)">εἰ πρόκειταί σοι τὴν πόλιν ἀναθήμασι κοσμεῖν, σεαυτῷ πρῶτον ἀνάθες τὸ κάλλιστον ἡμερότητος καὶ δικαιοσύνης καὶ εὐποιίας ἀνάθημα. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="60">
<p rend="align(indent)">Εὐποιήσεις σὺ τὰ μέγιστα τὴν πόλιν, εἰ μὴ τοὺς ὀρόφους ὑψώσεις, ἀλλὰ τὰς ψυχὰς αὐξήσεις. ἄμεινον γὰρ ἐν μικροῖς οἰκήμασι μεγάλας οἰκεῖν ψυχὰς ἢ ἐν μεγάλαις οἰκίαις ταπεινὰ φωλεύειν ἀνδράποδα. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="61">
<p rend="align(indent)">μὴ τοῖς ἐξ Εὐβοίας καὶ Σπάρτης λίθοις τοὺς τοίχους τῆς κατασκευῆς ποίκιλλε, ἀλλὰ γὰρ τῇ ἐκ τῆς Ἑλλάδος παιδείᾳ τὰ στέρνα τῶν πολιτῶν καὶ τῶν πολιτευομένων διακόσμει. γνώμαις γὰρ ἀνδρῶν εὖ οἰκοῦνται πόλεις; ἀλλʼ οὐ λίθοις καὶ ξύλοις. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="62">
<p rend="align(indent)">ὥσπερ, εἰ λέοντας ἐβούλου τρέφειν, οὐκ ἄν σοι τῆς πολυτελείας τῶν ζωγρείων ἔμελεν, ἀλλὰ τῆς πράξεως τῶν ζῴων· οὕτως, εἰ πολιτῶν πειρᾷ προίστασθαι, μὴ τοσοῦτον τῆς πολυτελείας τῶν ἀναστημάτων φρόντιζε, ὁπόσον τῆς ἀνδρείας τῶν ἐνδιατριβόντων ἐπιμελοῦ. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="63">
<p rend="align(indent)">καθάπερ ἀγαθὸς πωλοδάμνης οὐ τῶν πώλων τοὺς μὲν ἀγαθοὺς τρέφει, τοὺς δὲ δυσηνίους λιμώττειν ἐᾷ, ἀλλὰ τρέφει μὲν ἐπʼ ἴσης ἄμφω, κολάζει δὲ μᾶλλον θάτερον ἐξισοῦν θατέρῳ βιαζόμενος μέρει· οὕτω καὶ κηδεμονικὸς ἀνὴρ καὶ πολιτικῆς ἐπιστήμων δυνάμεως τῶν πολιτῶν τοὺς μὲν εὐγνώμονας ποιεῖν ἐπιχειρεῖ, τοὺς δὲ ἔμπαλιν οὐ καθάπαξ διαφθείρεσθαι, ἀλλὰ τροφῆς μὲν ἀμφοῖν ἥκιστα φθονεῖ, παιδεύει δὲ καὶ σφοδρότερον ἐπισπέρχει τὸν ἀντιβαίνοντα τῷ λόγῳ καὶ τῷ νόμῳ. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="64">
<p rend="align(indent)">καθάπερ οὔτε κλαγγῇ χὴν οὔτε βληχῇ καταπλήσσεται πρόβατον, οὕτω μηδὲ πλήθους ἀνοήτου σε δεδιττέσθω φωνή. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="65">
<p rend="align(indent)">ὥσπερ πλῆθος ἀκρίτως αἰτοῦν τί σε τῶν ἰδίων οὐ δυσωπεῖ, οὕτω μηδὲ ὄχλον ἀδίκως σε δυσωποῦντα διατραπῇς. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="66">
<p rend="align(indent)">ὅπερ ἐπιβάλλει τῇ πόλει, τοῦτο εἴσφερε φθάνων· καὶ οὐδέποτε αἰτηθήσῃ τὰ μὴ ἐπιβάλλοντα. </p></div>
<div type="textpart" subtype="sententia" xml:base="urn:cts:greekLit:tlg0557.tlg003.perseus-grc2:gnomes_3_4" n="67">
<p rend="align(indent)">ὥσπερ ὁ ἥλιος οὐ περιμένει λιτὰς καὶ γοητείας, ἵνʼ ἀνατείλῃ, ἀλλʼ εὐθὺς λάμπει καὶ πρὸς ἁπάντων ἀσπάζεται, οὕτω μηδὲ σὺ περίμενε κρότους καὶ ψόφους καὶ ἐπαίνους, ἵνʼ εὐποιήσῃς, ἀλλʼ ἑκοντὴς εὐεργέτει καὶ ἴσα τῷ ἡλίῳ φιληθήσῃ. </p>
            </div></div></div>
        </body>
    </text>

</TEI>
