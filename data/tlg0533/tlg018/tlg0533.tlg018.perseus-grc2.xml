<?xml version="1.0" encoding="UTF-8"?>
<?xml-model href="https://epidoc.stoa.org/schema/latest/tei-epidoc.rng" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0">
<teiHeader xml:lang="eng">
<fileDesc>
<titleStmt>
<title xml:lang="grc">εἰς Δῆλον</title>
<author>Callimachus</author>
<editor>Ulrich von Wilamowitz-Moellendorff</editor>
<sponsor>Perseus Project, Tufts University</sponsor>
<principal>Gregory Crane</principal>
<respStmt>
<resp>Prepared under the supervision of</resp>
<name>Lisa Cerrato</name>
<name>Anne Mahoney</name>
<name>David Smith</name>
</respStmt>
<funder n="org:Tufts">Tufts University</funder>
</titleStmt>
<publicationStmt>
<publisher>Trustees of Tufts University</publisher>
<pubPlace>Medford, MA</pubPlace>
<authority>Perseus Project</authority>
<idno type="filename">tlg0533.tlg018.perseus-grc4.xml</idno>
<availability>
<licence target="https://creativecommons.org/licenses/by-sa/4.0/">Available under a Creative Commons Attribution-ShareAlike 4.0 International License</licence> 
</availability>
</publicationStmt> 
	
<sourceDesc>
	<biblStruct>
	<monogr>
	<title xml:lang="lat">Callimachi Hymni et Epigrammata</title>
	<author>Callimachus</author>
	<editor>Ulrich von Wilamowitz-Moellendorff</editor>
	<imprint>
	<publisher>Weidmann</publisher>
	<pubPlace>Berlin</pubPlace>
	<date>1897</date>
	</imprint>
	<!--<biblScope unit="volume"/>-->
	</monogr>
	<ref target="https://books.google.com/books?id=cFdJ4Zne23YC">Google Books</ref>
	<ref target="https://archive.org/details/callimachihymni01moegoog/page/26/mode/2up">Internet Archive</ref><!-- different pub year -->
		</biblStruct>
	</sourceDesc>
</fileDesc>	

<encodingDesc>
<editorialDecl>
<correction method="silent" status="medium">
<p>Perseus DL</p>
</correction>
</editorialDecl>
<refsDecl>
<refState unit="text"/>
<refState n="chunk" unit="section"/>
</refsDecl>
<refsDecl>
<refState unit="text"/>
<refState n="chunk" unit="poem"/>
<refState unit="line"/>
</refsDecl>
<refsDecl>
<refState unit="text"/>
<refState n="chunk" unit="poem"/>
<refState unit="line"/>
</refsDecl>
	<refsDecl n="CTS">
		<cRefPattern n="line" matchPattern="(\w+)" replacementPattern="#xpath(/tei:TEI/tei:text/tei:body//tei:l[@n='$1'])">
			<p>This pointer pattern extracts line.</p>
		</cRefPattern>
	</refsDecl>
</encodingDesc>

<profileDesc>
<langUsage>
<language ident="grc">Greek</language>
</langUsage>
</profileDesc>

<revisionDesc>
	<change when="2023-11-15" who="Lisa Cerrato">EpiDoc and CTS Conversion</change>
	<change when="2014-08-01" who="Stella Dee">edited markup</change>
	<change when="2014-07-01" who="Stella Dee">split composite text and converted to unicode</change>
	<change when="2013-09-13" who="balmas01">reverting texts back to pre_cts_reorg tagged version</change>
	<change when="2011-09-07" who="rsingh04">adding rend=displayNum or displayNumAndIdent to lb tags</change>
	<change when="2011-09-07" who="rsingh04">moved from Aristotle directory</change>
	<change when="2011-01-15" who="gcrane">alternate editions</change>
	<change when="2011-01-01" who="gcrane">LB milestones instead of L containers  Q tags added</change>
	<change when="2009-10-09" who="rsingh04">more reorganizing of texts module by collection</change>
	<change when="2009-05-27" who="rsingh04">added/fixed cvs log keyword</change>
	<change when="2002-07-23" who="AEM">Initial markup</change>
</revisionDesc>
</teiHeader>
	
<text>
<body>
<div type="edition" n="urn:cts:greekLit:tlg0533.tlg018.perseus-grc4" xml:lang="grc">

<head rend="align(center)">εἰς Δῆλον</head>
<l>τὴν ἱερήν, ὦ θυμέ, τίνα χρόνον ἢ πότʼ ἀείσεις </l>
<l>δῆλον, Ἀπόλλωνος κουροτρόφον; ἦ μὲν ἅπασαι </l>
<l>Κυκλάδες, αἳ νήσων ἱερώταται εἰν ἁλὶ κεῖνται, </l>
<l>εὔυμνοι· δῆλος δʼ ἐθέλει τὰ πρῶτα φέρεσθαι </l>
<l n="5">ἐκ Μουσέων, ὅτι Φοῖβον ἀοιδάων μεδέοντα </l>
<l>λοῦσέ τε καὶ σπείρωσε καὶ ὡς θεὸν ἤινεσε πρώτη. </l>
<l>ὡς Μοῦσαι τὸν ἀοιδὸν ὃ μὴ Πίμπλειαν ἀείσηι </l>
<l>ἔχθουσιν, τὼς Φοῖβος ὅτις Δήλοιο λάθηται. </l>
<l>Δήλωι νῦν οἴμης ἀποδάσσομαι, ὡς ἂν Ἀπόλλων </l>
<l n="10">Κύνθιος αἰνήσηι με φίλης ἀλέγοντα τιθήνης.</l> 
<l rend="align(indent)">κείνη δʼ ἠνεμόεσσα καὶ ἄτροπος οἷά θʼ ἁλιπλήξ </l>
<l>αἰθυίηις καὶ μᾶλλον ἐπίδρομος ἠέπερ ἵπποις </l>
<l>πόντωι ἐνεστήρικται· ὃ δʼ ἀμφί ἑ πουλὺς ἑλίσσων </l>
<l>Ἰκαρίου πολλὴν ἀπομάσσεται ὕδατος ἄχνην· </l>
<l n="15">τῶι σφε καὶ ἰχθυβολῆες ἁλίπλοοι ἐννάσσαντο. </l>
<l>ἀλλά οἱ οὐ νεμεσητὸν ἐνὶ πρώτηισι λέγεσθαι, </l>
<l>ὁππότʼ ἐς Ὠκεανόν τε καὶ ἐς Τιτηνίδα Τηθύν </l>
<l>νῆσοι ἀολλίζονται, ἀεὶ δʼ ἔξαρχος ὁδεύει. </l>
<l>ἣ δʼ ὄπιθεν Φοίνισσα μετʼ ἴχνια Κύρνος ὀπηδεῖ </l>
<l n="20">οὐκ ὀνοτὴ καὶ Μάκρις Ἀβαντιὰς Ἐλλοπιήων </l>
<l>Σαρδώ θʼ ἱμερόεσσα καὶ ἣν ἐπενήξατο Κύπρις </l>
<l>ἐξ ὕδατος τὰ πρῶτα, σαοῖ δέ μιν ἀντʼ ἐπιβάθρων. </l>
<l>κεῖναι μὲν πύργοισι περισκεπέεσσιν ἐρυμναί, </l>
<l>δῆλος δʼ Ἀπόλλωνι· τί δὲ στιβαρώτερον ἕρκος;</l> <pb n="35"/> 
<l n="25">τείχεα μὲν καὶ λᾶες ὑπαὶ ῥιπῆς κε πέσοιεν </l>
<l>Στρυμονίου βορέαο· θεὸς δʼ ἀεὶ ἀστυφέλικτος· </l>
<l>Δῆλε φίλη, τοῖός σε βοηθόος ἀμφιβέβηκεν. </l>
<l>εἰ δὲ λίην πολέες σε περιτροχόωσιν ἀοιδαί, </l>
<l>ποίηι ἐνιπλέξω σε; τί τοι θυμῆρες ἀκοῦσαι; </l>
<l n="30">ἢ ὡς τὰ πρώτιστα μέγας θεὸς οὔρεα θείνων </l>
<l>ἄορι τριγλώχινι, τό οἱ Τελχῖνες ἔτευξαν, </l>
<l>νήσους εἰναλίας εἰργάζετο, νέρθε δʼ ἐλάσσας </l>
<l>ἐκ νεάτων ὤχλισσε καὶ εἰσεκύλισε θαλάσσηι; </l>
<l>καὶ τὰς μὲν κατὰ βυσσόν, ἵνʼ ἠπείροιο λάθωνται, </l>
<l n="35">πρυμνόθεν ἐρρίζωσε· σὲ δʼ οὐκ ἔθλιψεν ἀνάγκη, </l>
<l>ἀλλʼ ἄφετος πελάγεσσιν ἐπέπλεες, οὔνομα δʼ ἦν τοι </l>
<l>Ἀστερίη τὸ παλαιόν, ἐπεὶ βαθὺν ἥλαο τάφρον </l>
<l>οὐρανόθεν φεύγουσα Διὸς γάμον ἀστέρι ἴση. </l>
<l>τόφρα μὲν οὔπω τοι χρυσέη ἐπεμίσγετο Λητώ, </l>
<l n="40">τόφρα δʼ ἔτʼ Ἀστερίη σὺ καὶ οὐδέπω ἔκλεο Δῆλος. </l>
<l>πολλάκι σε Τροιζῆνος ἀπὸ ξάνθοιο πολίχνης </l>
<l>ἐρχόμενοι Ἐφύρηνδε Σαρωνικοῦ ἔνδοθι κόλπου </l>
<l>ναῦται ἐπεσκέψαντο, καὶ ἐξ Ἐφύρης ἀνιόντες </l>
<l>οἳ μὲν ἔτʼ οὐκ ἴδον αὖθι, σὺ δὲ στεινοῖο παρʼ ὀξύν </l>
<l n="45">ἔδραμες Εὐρίποιο πόρον καναχηδὰ ῥέοντος, </l>
<l>Χαλκιδικῆς δʼ αὐτῆμαρ ἀνηναμένη ἁλὸς ὕδωρ </l>
<l>μέσφʼ ἐς Ἀθηναίων προσενήξαο Σούνιον ἄκρον </l>
<l>ἢ Χίον ἢ νήσοιο διάβροχον ὕδατι μαστόν </l>
<l>παρθενίης (οὔπω γὰρ ἔην Σάμος), ἧχί σε νύμφαι </l>
<l n="50">γείτονες Ἀγκαίου Μυκαλησσίδες ἐξείνισσαν. </l>
<l>ἡνίκα δʼ Ἀπόλλωνι γενέθλιον οὖδας ὑπέσχες, </l>
<l>τοῦτό τοι ἀντημοιβὸν ἁλίπλοοι οὔνομʼ ἔθεντο, </l>
<l>οὕνεκεν οὐκέτʼ ἄδηλος ἐπέπλεες, ἀλλʼ ἐνὶ πόντου </l>
<l>κύμασιν Αἰγαίοιο ποδῶν ἐνεθήκαο ῥίζας. </l>
<l n="55">οὐδʼ Ἥρην κοτέουσαν ὑπέτρεσας· ἣ μὲν ἁπάσαις </l>
<l>δεινὸν ἐπεβρωμᾶτο λεχωίσιν αἳ Διὶ παῖδας</l> <pb n="36"/>
<l>ἐξέφερον, Λητοῖ δὲ διακριδόν, οὕνεκα μούνη </l>
<l>Ζηνὶ τεκεῖν ἤμελλε φιλαίτερον Ἄρεος υἷα. </l>
<l>τῶι ῥα καὶ αὐτὴ μὲν σκοπιὴν ἔχεν αἰθέρος εἴσω </l>
<l n="60">σπερχομένη μέγα δή τι καὶ οὐ φατόν, εἶργε δὲ Λητώ </l>
<l>τειρομένην ὠδῖσι· δύω δέ οἱ εἵατο φρουροί </l>
<l>γαῖαν ἐποπτεύοντες, ὃ μὲν πέδον ἠπείροιο </l>
<l>ἥμενος ὑψηλῆς κορυφῆς ἔπι Θρήικος Αἵμου </l>
<l>θοῦρος Ἄρης ἐφύλασσε σὺν ἔντεσι, τὼ δέ οἱ ἵππω </l>
<l n="65">ἑπτάμυχον βορέαο παρὰ σπέος ηὐλίζοντο· </l>
<l>ἣ δʼ ἐπὶ νησάων ἑτέρη σκοπὸς εὐρειάων </l>
<l>ἧστο κόρη Θαύμαντος ἐπαΐξασα Μίμαντι. </l>
<l>ἔνθʼ οἳ μὲν πολίεσσιν ὅσαις ἐπεβάλλετο Λητώ </l>
<l>μίμνον ἀπειλητῆρες, ἀπετρώπων δὲ δέχεσθαι.</l> <milestone unit="card" n="70"/> 
<l n="70">φεῦγε μὲν Ἀρκαδίη, φεῦγεν δʼ ὄρος ἱερὸν Αὔγης </l>
<l>Παρθένιον, φεῦγεν δʼ ὁ γέρων μετόπισθε Φενειός. </l>
<l>φεῦγε δʼ ὅλη Πελοπηὶς ὅση παρακέκλιται Ἰσθμῶι, </l>
<l>ἔμπλην Αἰγιαλοῦ γε καὶ Ἄργεος· οὐ γὰρ ἐκείνας </l>
<l>ἀτραπιτοὺς ἐπάτησεν, ἐπεὶ λάχεν Ἴναχον Ἥρη. </l>
<l n="75">φεῦγε καὶ Ἀονίη τὸν ἕνα δρόμον, αἳ δʼ ἐφέποντο </l>
<l>Δίρκη τε Στροφίη τε μελαμψήφιδος ἔχουσαι </l>
<l>Ἰσμηνοῦ χέρα πατρός, ὃ δʼ εἵπετο πολλὸν ὄπισθεν </l>
<l>Ἀσωπὸς βαρύγουνος, ἐπεὶ πεπάλακτο κεραυνῶι. </l>
<l>ἣ δʼ ὑποδινηθεῖσα χοροῦ ἀπεπαύσατο νύμφη </l>
<l n="80">αὐτόχθων Μελίη καὶ ὑπόχλοον ἔσχε παρειήν </l>
<l>ἥλικος ἀσθμαίνουσα περὶ δρυός, ὡς ἴδε χαίτην </l>
<l>σειομένην Ἑλικῶνος. ἐμαὶ θεαί, εἴπατε Μοῦσαι, </l>
<l>ἦ ῥʼ ἐτεὸν ἐγένοντο τότε δρύες ἡνίκα Νύμφαι; </l>
<l><q>νύμφαι μὲν χαίρουσιν, ὅτε δρύας ὄμβρος ἀέξει, </q></l>
<l n="85"><q rend="merge">νύμφαι δʼ αὖ κλαίουσιν, ὅτε δρυσὶν οὐκέτι φύλλα.</q> </l>
<l>ταῖς μὲν ἔτʼ Ἀπόλλων ὑποκόλπιος αἰνὰ χολώθη, </l>
<l>φθέγξατο δʼ οὐκ ἀτέλεστον ἀπειλήσας ἐπὶ Θήβηι· </l>
<l>Θ̔ήβη τίπτε τάλαινα τὸν αὐτίκα πότμον ἐλέγχεις; </l>
<l>μήπω μή μʼ ἀέκοντα βιάζεο μαντεύεσθαι. </l><pb n="37"/> 
<l n="90">οὔπω μοι Πυθῶνι μέλει τριποδήιος ἕδρη, </l>
<l>οὐδέ τί πω τέθνηκεν ὄφις μέγας, ἀλλʼ ἔτι κεῖνο </l>
<l>θηρίον αἰνογένειον ἀπὸ Πλειστοῖο καθέρπον </l>
<l>Παρνησὸν νιφόεντα περιστέφει ἐννέα κύκλοις· </l>
<l>ἀλλʼ ἔμπης ἐρέω τι τορώτερον ἢ ἀπὸ δάφνης.</l> 
<l n="95">φεῦγε πρόσω· ταχινός σε κιχήσομαι αἵματι λούσων </l>
<l>τόξον ἐμόν· σὺ δὲ τέκνα κακογλώσσοιο γυναικός </l>
<l>ἔλλαχες. οὐ σύ γʼ ἐμεῖο φίλη τροφὸς οὐδὲ Κιθαιρών </l>
<l>ἔσσεται· εὐαγέων δὲ καὶ εὐαγέεσσι μελοίμηνʼ. </l>
<l>ὣς ἄρʼ ἔφη. Λητὼ δὲ μετάτροπος αὖτις ἐχώρει. </l>
<l n="100">ἀλλʼ ὅτʼ Ἀχαιιάδες μιν ἀπηρνήσαντο πόληες </l>
<l>ἐρχομένην, Ἑλίκη τε Ποσειδάωνος ἑταίρη </l>
<l>Βοῦρά τε Δεξαμενοῖο βοόστασις Οἰκιάδαο, </l>
<l>ἄψ δʼ ἐπὶ Θεσσαλίην πόδας ἔτρεπε, φεῦγε δʼ Ἄναυρος </l>
<l>καὶ μεγάλη Λάρισα καὶ αἱ Χειρωνίδες ἄκραι, </l>
<l n="105">φεῦγε δὲ καὶ Πηνειὸς ἑλισσόμενος διὰ Τεμπέων· </l>
<l>Ήρη σοὶ δʼ ἔτι τῆμος ἀνηλεὲς ἦτορ ἔκειτο </l>
<l>οὐδὲ κατεκλάσθης τε καὶ ὤικτισας, ἡνίκα πήχεις </l>
<l>ἀμφοτέρους ὀρέγουσα μάτην ἐφθέγξατο τοῖα </l>
<l>ʼΝύμφαι Θεσσαλίδες, ποταμοῦ γένος, εἴπατε πατρί </l>
<l n="110">κοιμῆσαι μέγα χεῦμα· περιπλέξασθε γενείωι </l>
<l>λισσόμεναι τὰ Ζηνὸς ἐν ὕδατι τέκνα τεκέσθαι. </l>
<l>Πηνειὲ Φθιῶτα, τί νῦν ἀνέμοισιν ἐρίζεις; </l>
<l>ὦ πάτερ, οὐ μὴν ἵππον ἀέθλιον ἀμφιβέβηκας. </l>
<l>ἦ ῥά τοι ὧδʼ αἰεὶ ταχινοὶ πόδες, ἢ ἐπʼ ἐμεῖο </l> 
<l n="115">μοῦνοι ἐλαφρίζουσι, πεποίησαι δὲ πέτεσθαι </l>
<l>σήμερον ἐξαπίνης;ʼ ὃ δʼ ἀνήκοος. ʼὦ ἐμὸν ἄχθος, </l>
<l>ποῖ σε φέρω; μέλεοι γὰρ ἀπειρήκασι τένοντες. </l>
<l>Πήλιον ὦ Φιλύρης νυμφήιον, ἀλλὰ σὺ μεῖνον, </l>
<l>μεῖνον, ἐπεὶ καὶ θῆρες ἐν οὔρεσι πολλάκι σεῖο </l>
<l n="120">ὠμοτόκους ὠδῖνας ἀπηρείσαντο λέαιναι.ʼ </l>
<l>τὴν δʼ ἄρα καὶ Πηνειὸς ἀμείβετο δάκρυα λείβων </l>
<l>ʼλητοῖ, Ἀναγκαίη μεγάλη θεός. οὐ γὰρ ἔγωγε </l> <pb n="38"/>
<l>πότνια σὰς ὠδῖνας ἀναίνομαι (οἶδα καὶ ἄλλας </l>
<l>λουσαμένας ἀπʼ ἐμεῖο λεχωίδας)· ἀλλά μοι Ἥρη </l>
<l n="125">δαψιλὲς ἠπείλησεν. ἀπαύγασαι, οἷος ἔφεδρος </l>
<l>οὔρεος ἐξ ὑπάτου σκοπιὴν ἔχει, ὅς κέ με ῥεῖα </l>
<l>βυσσόθεν ἐξερύσειε. τί μήσομαι; ἢ ἀπολέσθαι </l>
<l>ἡδύ τί τοι Πηνειόν; ἴτω πεπρωμένον ἦμαρ· </l>
<l>τλήσομαι εἵνεκα σεῖο καὶ εἰ μέλλοιμι ῥοάων </l>
<l n="130">διψαλέην ἄμπωτιν ἔχων αἰώνιον ἔρρειν </l>
<l>καὶ μόνος ἐν ποταμοῖσιν ἀτιμότατος καλέεσθαι. </l>
<l>ἠνίδʼ ἐγώ· τί περισσά; κάλει μόνον Εἰλήθυιαν.ʼ </l>
<l>εἶπε καὶ ἠρώησε μέγαν ῥόον. ἀλλά οἱ Ἄρης </l>
<l>Παγγαίου προθέλυμνα καρήατα μέλλεν ἀείρας </l> 
<l n="135">ἐμβαλέειν δίνηισιν, ἀποκρύψαι δὲ ῥέεθρα· </l>
<l>ὑψόθε δʼ ἐσμαράγησε καὶ ἀσπίδα τύψεν ἀκωκῆι </l>
<l>δούρατος· ἣ δʼ ἐλέλιξεν ἐνόπλιον· ἔτρεμε δʼ Ὄσσης </l>
<l>οὔρεα καὶ πεδίον Κραννώνιον αἵ τε δυσαεῖς </l>
<l>ἐσχατιαὶ Πίνδοιο, φόβωι δʼ ὠρχήσατο πᾶσα </l>
<l n="140">Θεσσαλίη· τοῖος γὰρ ἀπʼ ἀσπίδος ἔβραμεν ἦχος.</l> <milestone unit="card" n="141"/> 
<l>ὡς δʼ ὁπότʼ Αἰτναίου ὄρεος πυρὶ τυφομένοιο </l>
<l>σείονται μυχὰ πάντα κατουδαίοιο γίγαντος </l>
<l>εἰς ἑτέρην Βριαρῆος ἐπωμίδα κινυμένοιο, </l>
<l>θερμάστραι τε βρέμουσιν ὑφʼ Ἡφαίστοιο πυράγρης </l>
<l n="145">ἔργα θʼ ὁμοῦ, δεινὸν δὲ πυρίκμητοί τε λέβητες </l>
<l>καὶ τρίποδες πίπτοντες ἐπʼ ἀλλήλοις ἰαχεῦσι· </l>
<l>τῆμος ἔγεντʼ ἄραβος σάκεος τόσος εὐκύκλοιο· </l>
<l>Πηνειὸς δʼ οὐκ αὖτις ἐχάζετο, μίμνε δʼ ὁμοίως </l>
<l>καρτερὸς ὡς τὰ πρῶτα, θοὰς δʼ ἐστήσατο δίνας, </l>
<l n="150">εἰσόκε οἱ Κοιηὶς ἐκέκλετο ʼσώιζεο χαίρων, </l>
<l>σώιζεο· μὴ σύ γʼ ἐμεῖο πάθηις κακὸν εἵνεκα τῆσδε </l>
<l>ἀντʼ ἐλεημοσύνης, χάριτος δέ τοι ἔσσετʼ ἀμοιβήʼ. </l>
<l>ἦ καὶ πολλὰ πάροιθεν ἐπεὶ κάμεν ἔστιχε νήσους </l>
<l>εἰναλίας· αἳ δʼ οὔ μιν ἐπερχομένην ἐδέχοντο,</l> <pb n="39"/> 
<l n="155">οὐ λιπαρὸν νήεσσιν Ἐχινάδες ὅρμον ἔχουσαι, </l>
<l>οὐδʼ ἥτις Κέρκυρα φιλοξεινωτάτη ἄλλων, </l>
<l>Ἶρις ἐπεὶ πάσηισιν ἐφʼ ὑψηλοῖο Μίμαντος </l>
<l>σπερχομένη μάλα πολλὸν ἀπέτραπεν· αἳ δʼ ὑπʼ ὀμοκλῆς </l>
<l>πανσυδίηι φοβέοντο κατὰ ρῥόον ἥντινα τέτμοι. </l>
<l n="160">ὠγυγίην δἤπειτα Κόων, Μεροπηίδα νῆσον, </l>
<l>ἵκετο, Χαλκιόπης ἱερὸν μυχὸν ἡρωίνης. </l>
<l>ἀλλά ἑ παιδὸς ἔρυκεν ἔπος τόδε ʼμὴ σύ γε μῆτερ </l>
<l>τῆι με τέκοις. οὔτʼ οὖν ἐπιμέμφομαι οὐδὲ μεγαίρω </l>
<l>νῆσον, ἐπεὶ λιπαρή τε καὶ εὔβοτος, εἴ νύ τις ἄλλη· </l>
<l n="165">ἀλλά οἱ ἐκ Μοιρέων τις ὀφειλόμενος θεὸς ἄλλος </l>
<l>ἐστί, Σαωτήρων ὕπατον γένος· ὧι ὑπὸ μίτρην </l>
<l>ἵξεται οὐκ ἀέκουσα Μακηδόνι κοιρανέεσθαι </l>
<l>ἀμφοτέρη μεσόγεια καὶ αἳ πελάγεσσι κάθηνται, </l>
<l>μέχρις ὅπου περάτη τε καὶ ὁππόθεν ὠκέες ἵπποι </l>
<l n="170">ἠέλιον φορέουσιν· ὃ δʼ εἴσεται ἤθεα πατρός.</l> <milestone unit="card" n="171"/>
<l>καί νύ ποτε ξυνός τις ἐλεύσεται ἄμμιν ἄεθλος </l>
<l>ὕστερον, ὁππότʼ ἂν οἳ μὲν ἐφʼ Ἑλλήνεσσι μάχαιραν </l>
<l>βαρβαρικὴν καὶ Κελτὸν ἀναστήσαντες Ἄρηα </l>
<l>ὀψίγονοι Τιτῆνες ἀφʼ ἑσπέρου ἐσχατόωντος </l> 
<l n="175">ῥώσωνται νιφάδεσσιν ἐοικότες ἢ ἰσάριθμοι </l>
<l>τείρεσιν, ἡνίκα πλεῖστα κατʼ ἠέρα βουκολέονται, </l>
<l>φρούρια καὶ <gap reason="lost" rend=". . . . . . . . . . "/> </l>
<l>καὶ πεδία Κρισσαῖα καὶ ἤπειροι <gap reason="lost" rend=". . . . ."/> </l>
<l>ἀμφιπεριστείνωνται, ἴδωσι δὲ πίονα καπνὸν </l>
<l n="180">γείτονος αἰθομένοιο, καὶ οὐκέτι μοῦνον ἀκουῆι, </l>
<l>ἀλλʼ ἤδη παρὰ νηὸν ἀπαυγάζωνται † φάλαγγες </l>
<l>δυσμενέων, ἤδη δὲ παρὰ τριπόδεσσιν ἐμεῖο </l>
<l>φάσγανα καὶ ζωστῆρας ἀναιδέας ἐχθομένας τε </l>
<l>ἀσπίδας, αἳ Γαλάτηισι κακὴν ὁδὸν ἄφρονι φύλωι </l>
<l n="185">στήσονται· τέων αἳ μὲν ἐμοὶ γέρας, αἳ δʼ ἐπὶ Νείλωι </l>
<l>ἐν πυρὶ τοὺς φορέοντας ἀποπνεύσαντας ἰδοῦσαι </l> <pb n="40"/>
<l>κείσονται βασιλῆος ἀέθλια πολλὰ καμόντος. </l>
<l>ἐσσόμενε Πτολεμαῖε, τά τοι μαντήια φαίνω. </l>
<l>αἰνήσεις μέγα δή τι τὸν εἰσέτι γαστέρι μάντιν </l>
<l n="190">ὕστερον ἤματα πάντα· σὺ δὲ ξυμβάλλεο μῆτερ· </l>
<l>ἔστι διειδομένη τις ἐν ὕδατι νήσος ἀραιή, </l>
<l>πλαζομένη πελάγεσσι· πόδες δέ οἱ οὐχ ἑνὶ χώρωι, </l>
<l>ἀλλὰ παλιρροίηι ἐπινήχεται ἀνθέρικος ὥς, </l>
<l>ἔνθα νότος, ἔνθʼ εὖρος, ὅπη φορέηισι θάλασσα. </l>
<l n="195">τῆι με φέροις· κείνην γὰρ ἐλεύσεαι εἰς ἐθέλουσαν.ʼ </l>
<l>αἳ μὲν τόσσα λέγοντος ἀπέτρεχον εἰν ἁλὶ νῆσοι· </l>
<l>Ἀστερίη φιλόμολπε, σὺ δʼ Εὐβοίηθε κατήιεις, </l>
<l>Κυκλάδας ὀψομένη περιηγέας, οὔ τι παλαιόν, </l>
<l>ἀλλʼ ἔτι τοι μετόπισθε Γεραίστιον εἵπετο φῦκος· </l>
<l n="200"><gap reason="lost" rend=". . . . . . . . . . ."/> </l>
<l><gap reason="lost" rend=". . . . . ."/> φλεξας ἐπεὶ περικαίεο πυρί, </l>
<l>τλήμονʼ ὑπʼ ὠδίνεσσι βαρυνομένην ὁρόωσα· </l>
<l>ʼἭρη τοῦτό με ῥέξον ὅ τοι φίλον· οὐ γάρ ἀπειλὰς </l>
<l>ὑμετέρας ἐφύλαξα· πέρα, πέρα εἰς ἐμὲ Λητοῖʼ. </l>
<l n="205">ἔννεπες· ἣ δʼ ἀρητὸν ἄλης ἀπεπαύσατο λυγρῆς, </l>
<l>ἕζετο δʼ Ἰνωποῖο παρὰ ρῥόον, ὅντε βάθιστον </l>
<l>γαῖα τότʼ ἐξανίησιν, ὅτε πλήθοντι ῥεέθρωι </l>
<l>Νεῖλος ἀπὸ κρημνοῖο κατέρχεται Αἰθιοπῆος· </l>
<l>λύσατο δὲ ζώνην, ἀπὸ δʼ ἐκλίθη ἔμπαλιν ὤμοις </l>
<l n="210">φοίνικος ποτὶ πρέμνον ἀμηχανίης ὑπὸ λυγρῆς </l>
<l>τειρομένη· νότιος δὲ διὰ χροὸς ἔρρεεν ἱδρώς. </l>
<l>εἶπε δʼ ἀλυσθμαίνουσα ʼτί μητέρα κοῦρε βαρύνεις; </l>
<l>αὕτη τοι φίλε νῆσος ἐπιπλώουσα θαλάσσηι. </l>
<l>γείνεο, γείνεο κοῦρε καὶ ἤπιος ἔξιθι κόλπουʼ. </l>
<l n="215">νύμφα Διὸς βαρύθυμε, σὺ δʼ οὐκ ἄρʼ ἔμελλες ἄπυστος </l>
<l>δὴν ἔμεναι· τοίη σε προσέδραμεν ἀγγελιῶτις, </l>
<l>εἶπε δʼ ἔτʼ ἀσθμαίνουσα, φόβωι δʼ ἀνεμίσγετο μῦθος, </l>
<l>ʼἭρη τιμηέσσα, πολὺ προὔχουσα θεάων </l>
<l>σὴ μὲν ἐγώ, σὰ δὲ πάντα, σὺ δὲ κρείουσα κάθησαι </l><pb n="41"/> 
<l n="220">γνησίη Οὐλύμποιο, καὶ οὐ χέρα δείδιμεν ἄλλην </l>
<l>θηλυτέρην, σὺ δʼ ἄνασσα τὸν αἴτιον εἴσεαι ὀργῆς. </l>
<l>Λητώ τοι μίτρην ἀναλύεται ἔνδοθι νήσου.</l> <milestone unit="card" n="223"/>
<l>ἄλλαι μὲν πᾶσαί μιν ἀπέστυγον οὐδʼ ἐδέχοντο· </l>
<l>Ἀστερίη δʼ ὀνομαστὶ παρερχομένην ἐκάλεσσεν, </l>
<l n="225">Ἀστερίη, πόντοιο κακὸν σάρον· οἶσθα καὶ αὐτή. </l>
<l>ἀλλὰ φίλη, δύνασαι γάρ, ἀμύνειν πότνια δούλοις </l>
<l>ὑμετέροις, οἳ σεῖο πέδον πατέουσιν ἐφετμῆιʼ. </l>
<l>ἦ καὶ ὑπὸ χρύσειον ἐδέθλιον ἷζε κύων ὥς, </l>
<l>Ἀρτέμιδος ἥτις τε, θοῆς ὅτε παύσεται ἄγρης, </l> 
<l n="230">ἵζει θηρήτειρα παρʼ ἴχνεσιν, οὔατα δʼ αὐτῆς </l>
<l>ὀρθὰ μάλʼ, αἰὲν ἑτοῖμα θεῆς ὑποδέχθαι ὀμοκλήν· </l>
<l>τῆι ἰκέλη Θαύμαντος ὑπὸ θρόνον ἵζετο κούρη. </l>
<l>κείνη δʼ οὐδέποτε σφετέρης ἐπιλήθεται ἕδρης, </l>
<l>οὐδʼ ὅτε οἱ ληθαῖον ἐπὶ πτερὸν ὕπνος ἐρείσει, </l>
<l n="235">ἀλλʼ αὐτοῦ μεγάλοιο ποτὶ γλωχῖνα θρόνοιο </l>
<l>τυτθὸν ἀποκλίνασα καρήατα λέχριος εὕδει. </l>
<l>οὐδέ ποτε ζώνην ἀναλύεται οὐδὲ ταχείας </l>
<l>ἐνδρομίδας, μή οἵ τι καὶ αἰφνίδιον ἔπος εἴπηι </l>
<l>δεσπότις. ἣ δʼ ἀλεγεινὸν ἀλαστήσασα προσηύδα </l>
<l n="240">ʼοὕτω νῦν, ὦ Ζηνὸς ὀνείδεα, καὶ γαμέοισθε </l>
<l>λάθρια καὶ τίκτοιτε κεκρυμμένα, μηδʼ ὅθι δειλαί </l>
<l>δυστοκέες μογέουσιν ἀλετρίδες, ἀλλʼ ὅθι φῶκαι </l>
<l>εἰνάλιαι τίκτουσιν, ἐνὶ σπιλάδεσσιν ἐρήμοις. </l>
<l>Ἀστερίηι δʼ οὐδέν τι βαρύνομαι εἵνεκα τῆσδε </l>
<l n="245">ἀμπλακίης, οὐδʼ ἔστιν ὅπως ἀποθύμια ῥέξω· </l>
<l>τόσσα δέω· μάλα γάρ τε κακῶς ἐχαρίσσατο Λητοῖ· </l>
<l>ἀλλά μιν ἔκπαγλόν τι σεβίζομαι, οὕνεκʼ ἐμεῖο </l>
<l>δέμνιον οὐκ ἐπάτησε, Διὸς δʼ ἀνθείλετο πόντονʼ. </l>
<l>ἣ μὲν ἔφη· κύκνοι δὲ θεοῦ μέλποντες ἄοζοι </l>
<l n="250">Μηιόνιον Πακτωλὸν ἐκυκλώσαντο λιπόντες </l>
<l>ἑβδομάκις περὶ Δῆλον, ἐπήεισαν δὲ λοχείηι </l>
<l>Μουσάων ὄρνιθες, ἀοιδότατοι πετεηνῶν· </l><pb n="42"/>
<l>ἔνθεν ὁ παῖς τοσσάσδε λύρηι ἐνεδήσατο χορδάς </l>
<l>ὕστερον, ὁσσάκι κύκνοι ἐπʼ ὠδίνεσσιν ἄεισαν. </l>
<l n="255">ὄγδοον οὐκέτʼ ἄεισαν, ὃ δʼ ἔκθορεν, αἳ δʼ ἐπὶ μακρὸν </l>
<l>νύμφαι Δηλιάδες, ποταμοῦ γένος ἀρχαίοιο, </l>
<l>εἶπαν Ἐλειθυίης ἱερὸν μέλος, αὐτίκα δʼ αἰθήρ </l>
<l>χάλκεος ἀντήχησε διαπρυσίην ὀλολυγήν, </l>
<l>οὐδʼ Ἥρη νεμέσησεν, ἐπεὶ χόλον ἐξέλετο Ζεύς. </l>
<l n="260">χρύσεά τοι τότε πάντα θεμείλια γείνετο Δῆλε, </l>
<l>χρυσῶι δὲ τροχόεσσα πανήμερος ἔρρεε λίμνη, </l>
<l>χρύσειον δʼ ἐκόμησε γενέθλιον ἔρνος ἐλαίης, </l>
<l>χρυσῶι δὲ πλήμυρε βαθὺς Ἰνωπὸς ἑλιχθείς. </l>
<l>αὐτὴ δὲ χρυσέοιο ἀπʼ οὔδεος εἵλεο παῖδα, </l>
<l n="265">ἐν δʼ ἐβάλευ κόλποισιν, ἔπος δʼ ἐφθέγξαο τοῖον </l>
<l><q>ὦ μεγάλη πολύβωμε πολύπτολι πολλὰ φέρουσα,</q></l>
<l><q rend="merge">πίονες ἤπειροί τε καὶ αἳ περιναίετε νῆσοι· </q></l>
<l><q rend="merge">αὕτη ἐγὼ τοιήδε· δυσήροτος, ἀλλʼ ἀπʼ ἐμεῖο </q></l>
<l><q rend="merge">Δήλιος Ἀπόλλων κεκλήσεται, οὐδέ τις ἄλλη </q></l>
<l n="270"><q rend="merge">γαιάων τοσσόνδε θεῶι πεφιλήσεται ἄλλωι, </q></l>
<l><q rend="merge">οὐ Κερχνὶς κρείοντι Ποσειδάωνι Λεχαίου, </q></l>
<l><q rend="merge">οὐ πάγος Ἑρμείηι Κυλλήνιος, οὐ Διὶ Κρήτη, </q></l>
<l><q rend="merge">ὡς ἐγὼ Ἀπόλλωνι· καὶ ἔσσομαι οὐκέτι πλαγκτή.</q> </l>
<l>ὧδε σὺ μὲν κατέλεξας· ὃ δὲ γλυκὺν ἔσπασε μαζόν. </l> <milestone unit="card" n="275"/> 
<l n="275" rend="align(indent)">τῶι καὶ νησάων ἁγιωτάτη ἐξέτι κείνου </l>
<l>κλήζηι, Ἀπόλλωνος κουροτρόφος· οὐδέ σʼ Ἐνυώ </l>
<l>οὐδʼ Ἀίδης οὐδʼ ἵπποι ἐπιστείβουσιν Ἄρηος· </l>
<l>ἀλλά τοι ἀμφιετεῖς δεκατηφόροι αἰὲν ἀπαρχαί </l>
<l>πέμπονται, πᾶσαι δὲ χοροὺς ἀνάγουσι πόληες, </l>
<l n="280">αἵ τε πρὸς ἠοίην αἵ θʼ ἕσπερον αἵ τʼ ἀνὰ μέσσην </l>
<l>κλήρους ἐστήσαντο, καὶ οἳ καθύπερθε βορείης </l>
<l>οἰκία θινὸς ἔχουσι, πολυχρονιώτατον αἷμα. </l>
<l>οἳ μέν τοι καλάμην τε καὶ ἱερὰ δράγματα πρῶτοι </l>
<l>ἀσταχύων φορέουσιν· ἃ Δωδώνηθι Πελασγοί </l> <pb n="43"/> 
<l n="285">τηλόθεν ἐκβαίνοντα πολὺ πρώτιστα δέχονται, </l>
<l>γηλεχέες θεράποντες ἀσιγήτοιο λέβητος· </l>
<l>δεύτερον Ἱερὸν ἄστυ καὶ οὔρεα Μηλίδος αἴης </l>
<l>ἔρχονται· κεῖθεν δὲ διαπλώουσιν Ἀβάντων </l>
<l>εἰς ἀγαθὸν πεδίον Ληλάντιον· οὐδʼ ἔτι μακρός </l>
<l n="290">ὁ πλόος Εὐβοίηθεν, ἐπεὶ σέο γείτονες ὅρμοι. </l>
<l>πρῶταί τοι τάδʼ ἔνεικαν ἀπὸ ξανθῶν Ἀριμασπῶν </l>
<l>Οὖπίς τε Λοξώ τε καὶ εὐαίων Ἑκαέργη, </l>
<l>θυγατέρες Βορέαο, καὶ ἄρσενες οἳ τότʼ ἄριστοι </l>
<l>ἠιθέων· οὐδʼ οἵ γε παλιμπετὲς οἴκαδʼ ἵκοντο, </l>
<l n="295">εὔμοιροι δʼ ἐγένοντο, καὶ ἀκλέες οὔποτʼ ἐκεῖνοι. </l>
<l>ἦ τοι Δηλιάδες μέν, ὅτʼ εὐήχης ὑμέναιος </l>
<l>ἤθεα κουράων μορμύσσεται, ἥλικα χαίτην </l>
<l>παρθενικαῖς, παῖδες δὲ θέρος τὸ πρῶτον ἰούλων </l>
<l>ἄρσενες ἠιθέοισιν ἀπαρχόμενοι φορέουσιν. </l> 
<l n="300" rend="align(indent)">Ἀστερίη θυόεσσα, σὲ μὲν περί τʼ ἀμφί τε νῆσοι </l>
<l>κύκλον ἐποιήσαντο καὶ ὡς χορὸν ἀμφεβάλοντο· </l>
<l>οὔτε σιωπηλὴν οὔτʼ ἄψοφον οὖλος ἐθείραις </l>
<l>ἕσπερος, ἀλλʼ αἰεί σε καταβλέπει ἀμφιβόητον. </l>
<l>οἳ μὲν ὑπαείδουσι νόμον Λυκίοιο γέροντος, </l> 
<l n="305">ὅν τοι ἀπὸ Ξάνθοιο θεοπρόπος ἤγαγεν Ὠλήν· </l>
<l>αἳ δὲ ποδὶ πλήσσουσι χορίτιδες ἀσφαλὲς οὖδας. </l>
<l>δὴ τότε καὶ στεφάνοισι βαρύνεται ἱρὸν ἄγαλμα </l>
<l>Κύπριδος ἀρχαίης ἀριήκοον, ἥν ποτε Θησεύς </l>
<l>εἵσατο σὺν παίδεσσιν, ὅτε Κρήτηθεν ἀνέπλει.</l> 
<l n="310">οἳ χαλεπὸν μύκημα καὶ ἄγριον υἷα φυγόντες </l>
<l>Πασιφάης καὶ γναμπτὸν ἕδος σκολιοῦ λαβυρίνθου </l>
<l>πότνια σὸν περὶ βωμὸν ἐγειρομένου κιθαρισμοῦ </l>
<l>κύκλιον ὠρχήσαντο, χοροῦ δʼ ἡγήσατο Θησεύς. </l>
<l>ἔνθεν ἀειζώοντα θεωρίδος ἱερὰ Φοίβωι </l>
<l n="315">Κεκροπίδαι πέμπουσι, τοπήια νηὸς ἐκείνης. </l>
<l rend="align(indent)">Ἀστερίη πολύβωμε πολύλλιτε, τίς δέ σε ναύτης </l>
<l>ἔμπορος Αἰγαίοιο παρήλυθε νηὶ θεούσηι; </l> <pb n="44"/> 
<l>οὐχ ούτω μεγάλοι μιν ἐπιπνείουσιν ἀῆται, </l>
<l>χρειὼ δʼ ὅττι τάχιστον ἄγει πλόον, ἀλλὰ τὰ λαίφη </l> 
<l n="320">ὠκέες ἐστείλαντο καὶ οὐ πάλιν αὖτις ἔβησαν, </l>
<l>πρὶν μεγάλη σέο βωμὸν ὑπὸ πληγῆισιν ἑλίξαι </l>
<l>ῥησσόμενον καὶ πρέμνον ὀδακτάσαι ἁγνὸν ἐλαίης </l>
<l>χεῖρας ἀποστρέψαντας· ἃ Δηλιὰς εὕρετο νύμφη </l>
<l>παίγνια κουρίζοντι καὶ Ἀπόλλωνι γελαστύν. </l>
<l n="325" rend="align(indent)">ἱστίη ὦ νήσων εὐέστιε χαῖρε μὲν αὐτή, </l>
<l>χαίροι δʼ Ἀπόλλων τε καὶ ἣν ἐλοχεύσαο Λητώ.</l> <pb n="45"/>
</div>

</body>
</text>
</TEI>
